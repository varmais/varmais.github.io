---
layout: post
author: 'Teemu Tiilikainen'
title: Ajatuksia hallitusneuvotteluista
date: 2015-08-20 00:45:04.000000000 +03:00
---
Eilisiä hallitusneuvottelu-uutisia seuratessa alkoi ensimmäistä kertaa tämän rumban aikana kylmätä: Perussuomalaiset yrittävät ajaa pikkuasioita, kuten maahanmuuttoa jne., mutta Keskustalla näyttää olevan tavoitteena Suomen kunnollinen alasajo ja muutos orastavasta palveluyhteiskunnasta takaisin maatalousyhteiskunnaksi.

[Työajan pidennys](http://yle.fi/uutiset/neuvottelulahde_sipila_ajaa_kahden_ja_puolen_viikon_lisaysta_vuosityoaikaan/7970190) on selkeästi lähtöisin EK:n ehdotuksista (joita ei muuten julkistettu), mutta on jo ajatuksena farssi. Tutkimusten mukaan työteho laskee jo nykyisen pituisen työpäivän loppua kohden, ja työssä vietettyä aikaa tärkeämpää onkin se mitä työpaikalla tekee. Koulutukseen ja tutkimukseen panostamalla voidaan jatkaa vuosisatoja jatkunutta trendiä, jossa ihmisten [tarve tehdä töitä vähenee](http://tilastokeskus.fi/artikkelit/2012/art_2012-09-24_002_001.gif) tehokkuuden lisääntymisen seurauksena.

Asuntojen rakentamisesta [Keskustan talousmaantieteellinen työryhmä on puolestaan kirjoittanut](https://www.keskusta.fi/loader.aspx?id=1688276e-2a01-4379-92d5-c73f1266392e) seuraavasti:
- Pääkaupunkiseudulla asuntopula johtuu liiasta korkeahintaisten asuntojen rakentamisesta.  
- Tarjonnan lisäys uusia tuotteita (asuntoja) luomalla on vaikutuksiltaan epävarma keino. (??)   
Nostamalla poliittisin päätöksin pääkaupunkiseudun asumisen hintaa pakotetaan yritykset maksamaan myös matalapalkka-aloilla korkeampia palkkoja ja siten entisestään edistetään rakenteellista työttömyyttä ja alueellista eriarvoisuutta. Toisin sanoen Keskusta kusee kannatusalueidensa nilkoille.

.. josta päästäänkin aasinsiltana Pisara-rataan, jota [Keskusta piti aikaisemmin vaihtoehtobudjetissaan](http://www.hs.fi/paakirjoitukset/a1415942928626) vain pääkaupunkiseudun hankkeena. Kuitenkin kehäradan myötä matkustajaliikenne rataverkon eteläpäässä tulee kasvamaan, ruuhkat pahenemaan ja viivästykset edelleen kumuloitumaan kaukomatkustajaliikenteeseen. Jos siis Pisararata jää Keskustan torppaamana rakentamatta, on maaseudulla turha syyttää Padasjoen asemalla pakkasessa odottaessa VR:ää, vaan sormi voi osoittaa ihan odottajaan itseensä.
