---
layout: post
author: 'Teemu Tiilikainen'
title: Uudenvuoden lupauksia
date: 2019-03-05 19:16:16.000000000 +02:00
---

Vuodenvaihteessa monet tekevät lupauksia oman fyysisen kunnon kohentamisesta ja kokeilevat tai ostavat kuntosalijäsenyyksiä, jotka sitten unohdetaan lyhyen ajan jälkeen. Kuitenkin harmittavan vähän lupauksia tehdään oman henkisen kunnon kohentamiseksi, vaikka nykyisessä hektisessä maailmassa henkinen kunto on vähintään yhtä tärkeää, jossei jopa tärkeämpää, kuin fyysisen kunnon ylläpitäminen.

Tietoisuutemme tulevan informaation määrä on jatkuvasti kasvanut, ja vaikka monet luulevat informaation imemisen pään sisään olevan ilmaista, maksat siitä kuitenkin huomiokyvylläsi. Liian suuri määrä informaatiota tekee sinusta huomioköyhän, jolloin et enää kykene antamaan tarvittavaa huomiota työllesi, puolisollesi, lapsillesi tai muille läheisille. Suutut helposti ja olet ärtynyt, kun joudut nostamaan katseesi pois signaaliähkystä. Tuolle tunteelle on jopa oma sanakin: [pizzled](http://www.danielgoleman.info/pizzled/). 

Sosiaalisesta mediasta, ihmisten välisestä kommunikaatiosta ja huomiosta on tullut niin tärkeä asia meidän yhteiskunnassamme, että se on jopa yksi tärkeimmistä puolustushaaroista ja merkittävä tekijä, kun puhutaan kansallisesta ja kansainvälisestä turvallisuudesta. Sosiaalista mediaa käytetään kirjaimellisesti aseena, kuten muun muassa Krimin valloitus meille osoitti. Suurin uhka monille maille ei ole aseellinen konflikti, vaan yhteiskunnan hajanaisuus ja sotilaallisin voimin luotu vastakkainasettelu. Tästä esimerkkejä voi hakea esimerkiksi Yhdysvalloista.

Miltä sinusta kuitenkin tuntuisi, jos voisit itse määrittää kuinka kauan olet vihainen tai tuohtunut jostain asiasta? Entä mitä jos voisit halutessasi tuntea onnellisuutta ja kiitollisuutta asioita, joista et ehkä tällä hetkellä saa ollenkaan kicksejä? Entä jos voisit nukkua levollisesti ilman että työasiat painavat öisin mieltä? Mitä jos voisit rakentaa ihmisten välistä vuorovaikutusta sen sijaan että harrastuksena pahoitat mieltäsi Hesarin kommenttipalstalla?

Meditaation avulla voit.

Monet mieltävät meditaation yliluonnollisena itämaisena hölynpölynä, mutta yksinkertaisimmillaan meditaatio on vain harjoitus, jossa kehitetään itsetarkkailun muodossa omaa mieltä tai harjoitetaan erilaisten tietoisuuden tilojen saavuttamista. Meditaation tarkoituksena on rentouttaa kehoa, vähentää stressiä, parantaa keskittymiskykyä ja vapauttaa mieli sen vallanneista tunteista ja ajatuksista. Päämääränä meditaatiossa on kyetä ylläpitämään tyyni ja vahvasti keskittynyt mielen tila, jolla pystyy ylläpitämään oman hyvinvointinsa ja onnellisuutensa missä tahansa elämänvaiheessa, tilanteessa tai aktiviteetissa.

Jo nykyaikana, mutta erityisesti tulevaisuudessa, pitäisi jokaisen yksilön ymmärtää oma vastuunsa osana toimivaa ja rauhanomaista yhteiskuntaa. Tähän vastuuseen kuuluu paitsi oman fyysisen kunnon, niin myös henkisen kunnon ylläpitäminen siten, ettet omalla henkisellä kyvyttömättömyydelläsi rasita kanssaihmisiäsi tai yhteisöjä, joissa toimit. Yhtälailla yhteiskunnan tulisi ottaa suurempaa vastuuta ihmisten kouluttamisesta ja henkisen hyvinvoinnin turvaamisesta ennaltaehkäisevästi.

Jos sinulla siis on ollut keskittymis- tai nukahtamisvaikeuksia, tai että turhaudut tai suutut tosi helposti asioista, tee itsellesi palvelus ja ota vastuu omasta henkisestä hyvinvoinnistasi. Ota seuraava askel itsesi kehittämisessä ihmisenä. Aloittaminen on helppoa ja halpaa, kun suurin osa suosituimmista ohjattua meditaatiota tarjoavista sovelluksista tarjoavat ilmaisen kokeilun tai ovat kokonaan ilmaisia. Tässä esimerkiksi muutama:

**Headspace**

Olen itse käyttänyt Headspacea paljon. Se sisältää ilmaisen 10 harjoituksen kokeiluversion, jolla pääsee hyvin alkuun ja saa kuvan sovelluksen sisällöstä. Sovelluksen tarkoitus on helpottaa aloittajien alkuunpääsyä ja meditoinnin integroimista elämään.

**Calm**

Calm tarjoaa useita ohjattuja harjoituksia auttamaan ihmisiä tuomaan lisää rentoutta elämään. Se tarjoaa myös Daily Calmin, jonka avulla pääsee helposti rutiiniin kiinni.

**10% Happier**

Jos et ole varma miksi kokeilla meditaatiota, niin aloita tästä. 10 % Happier on tarkoitettu skeptikoille, jotka haluavat testata meditointia, mutta haluavat helppoa ja käytännöllistä sisältöä. Sovellus tarjoaa viikoittain vaihtuvaa sisältöä ja auttaa erityisesti ahdistuks- ja uniongelmissa.

**Waking Up with Sam Harris**

Sam Harris on neurologi ja filosofi, joka on kehittänyt sovelluksen, jonka avulla hän pyrkii opettamaan ihmisille 50 päivää kestävän kurssin avulla meditoinnin perusteet ja teorian sen taustalla. Sovellus sisältää myös useita luentoja ja muita "opetuksia" meditoinnista ja mielenhallinnasta. Tämä on hyvä sovellus, olet kiinnostunut enemmän kysymyksestä "miksi" kuin "miten".


Minä olen oman uudenvuoden lupaukseni tehnyt, ja tämä postaus on osa sitä.
