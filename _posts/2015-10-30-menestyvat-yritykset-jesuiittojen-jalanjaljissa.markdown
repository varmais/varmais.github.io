---
layout: post
author: 'Teemu Tiilikainen'
title: Menestyvät yritykset Jesuiittojen jalanjäljissä
date: 2015-10-30 19:05:52.000000000 +02:00
---
Mitä yhteistä on 1500-luvun jesuiittaveljestöllä ja tulevaisuuden asiantuntijayrityksillä? Voiko 500 vuotta vanhalta organisaatiolta ottaa oppia Maailman Parasta Työpaikkaa(tm) rakennettaessa? Mikä houkuttelee osaajia hakemaan juuri tiettyyn organisaatioon? Näitä kysymyksiä jäin pohtimaan Jari Sarasvuon mainion [alaistaitoja käsitelleen podcast-jakson](http://areena.yle.fi/1-3078595) jälkeen. Vaikka katolista kirkkoa ja Jesuiittoja ajateltaessa ei ensimmäisenä tulisi mieleen rinnastaa niitä nykypäivän suomalaisiin menestysyrityksiin, kuten [Vincit](https://www.vincit.fi) tai [Reaktor](http://reaktor.com), niin tarkasteltaessa näiden organisaatioiden rakennetta ja kulttuuria ovat yhtäläisyydet hämmentävän selvät.

Ignatius Loyola perusti Jesuiitat vuonna 1534 seitsemän ystävänsä kanssa uskonpuhdistusta vastaan toimimiseksi. Vain 60 vuodessa järjestön jäsenmäärä kasvoi kymmenestä henkilöstä lähes 8000 henkilöön. Sittemmin katolisen kirkon sotilaallisena osastona toimivassa jesuiittaveljeskunnassa on ollut jäseninä mm. Voltaire, Descartes, Bill Clinton ja Fidel Castro. Kuten nykypäivän [GPTW-voittajat](http://www.greatplacetowork.fi/), niin myös Jesuiitat erotti silloisista kirkon suurista organisaatioista se, että he pitivät yllä vain pientä määrää keskeisiä ja yksinkertaisia sääntöjä, jotka määrittivät organisaation strategian. Näiden sääntöjen puitteissa työntekijöille annettiin vapaus toteuttaa itseään ja toimia organisaation eduksi parhaaksi näkemällään tavalla, sen sijaan että kaikki oltaisiin pyritty puristamaan samaan passivoivaan muottiin mikromanageroimalla päivittäistä toimintaa. Yksinkertaiset säännöt muodostavat koodin, jota koko organisaatio seuraa, mutta joka ei rajoita toimintaa.

> "Palkkaa parhaat ja anna paljon vastuuta ja vapautta." 
>
> \- Ville Valtonen, Reaktor

Jesuiitat tunnistivat joustavuuden tärkeyden toimijoita valittaessa ja he ottivat jäsenikseen vain sellaisia ihmisiä, jotka he kokivat yrittäjähenkisiksi, valmiiksi ottamaan vastuuta tekemisestään sekä halukkaiksi kehittämään organisaatiosta entistä paremman. Mainitsemistani yrityksistä esimerkiksi Reaktor:ille työsopimuksen kirjoittaa noin 3 % työhakemuksen lähettäneistä. Rekrytointiprosessissa myös enemmän painottuu hakijan persoonallisuus ja sopivuus organisaation kulttuuriin kuin pelkkä tekninen osaaminen.

> "Itseohjautuva organisaatio kehittää itse itseään."
>
> \- Juha Riippi, Vincit Oy

Jesuiittojen organisaatio oli myös [trendikkään flätti](http://www.kauppalehti.fi/uutiset/yritys-luopui-pomoista--kaikki-tietavat-toistensa-palkan/5Tt458EQ). Käytännössä Jesuiitatkin toimivat "työntekijät ja toimari" -mallilla, jossa toimitusjohtajana toimi Ignatius Loyola. Koodiston ja organisaation muuttaminen tapahtui tasavertaisten kollegoiden kanssa keskustellen, [aivan kuten esimerkiksi Vincitillä](http://www.slideshare.net/VincitOy/itseohjautuvan-organisaation-muutos). Koska ihmisten autonomia oli niin vahvaa ja jokainen oli sitoutunut toimimaan organisaation parhaaksi, välitason johtoporras oli tarpeeton ja organisaatio oli jatkuvassa työntekijöistä lähtöisin olevassa kehityksen tilassa. 

Menestyvän organisaation perustaksi voidaan siis määrittää yksinkertaiset säännöt, jotka toimivat kolmella tavalla:

- Yksinkertaiset säännöt auttavat organisaatiota löytämään laaja-alaisesti uusia mahdollisuuksia kasvaa ja kehittyä. Kuten nykypäivän ketterät yritykset, niin myös Jesuiitat olivat valmiina iskemään kiinni uusiin mahdollisuuksiin nopeammin kuin perinteiset raskaat organisaatiot. Jesuiitat eivät jääneet tulkitsemaan säännöstöä voidakseen käyttää hyväksi Uuden maailman tarjoamia mahdollisuuksia, vaan lähtivät toteuttamaan lähetystyötä ja strategiaansa kuten jokainen yksittäinen jesuiitta parhaaksi näki.

- Yksinkertaiset säännöt ja tekemisen vapaus houkuttelee puoleensa oma-aloitteisia ja itsenäisyydestä nauttivia ihmisiä, jotka ovat halukkaita kehittämään paitsi organisaatiota niin myös itseään. Eräässä nimeltä mainitsemattomassa Suomessa messuja järjestävässä osuuskunnassa työntekijät voivat osastoittain välittää toimitusjohtajalle kolme kehitysehdotusta vuodessa, mitkä sitten toteutetaan tai ei toteuteta. Ei kuulosta kovin houkuttelevalta sellaisen henkilön korviin, joka pyrkii jatkuvasti kehittämään omaa työympäristöään positiiviseen suuntaan.
 
- Yksinkertaiset säännöt luovat koodiston ja tavoitetilan, jota vasten organisaation työntekijät voivat nojautua strategiaa toteuttaessaan. Puolustusvoimien johtajakoulutuksesta tuttu termi "tehtävätaktiikka" toimii hyvin samanlaisesti: Tehtävän suorittaja voi itse vapaasti valita suoritustavan annettujen raamien puitteissa, mutta tärkeintä on haluttu lopputulos ja sen saavuttaminen.

Asiasta enemmän kiinnostuneille suosittelen Donald Sullin ja Kathleen Eisenhardtin kirjoittamaa [Simple Rules -kirjaa](http://donsull.com/simple-rules/). Se käsittelee ohimennen Jesuiittoja, mutta antaa myös muita esimerkkejä kuinka nykypäivän monimutkaisessa yhteiskunnassa organisaatiot pärjäävät parhaiten asettamalla vain yksinkertaisia sääntöjä ja antamalla vastuuta työntekijöille. Must read -osastoa niille henkilöille, joilta löytyy kiinnostusta oma-aloitteisen ja itseohjautuvan organisaation kehittämiseen.
