---
layout: post
author: 'Teemu Tiilikainen'
title: Kannattaako sijoittaa Bitcoiniin?
date: 2018-01-24 14:16:16.000000000 +02:00
---

Kryptovaluutat, kuten Bitcoin, ovat viime aikoina olleet yleinen puheenaihe johtuen lähinnä niiden korkeasta arvosta ja nopeista arvonvaihteluista. Pyynnöstä avaan tässä kirjoituksessa ajatuksiani ja suhtautumista niihin.

Kryptovaluutta on vaihdannan väline, joka on oikeasti pelkkää ykköstä ja nollaa. Se elää vain sähköverkon uumenissa ja ihmisten mielissä. Mitään erikoista tässä ei kuitenkaan ole, sillä perinteinenkin raha tai valuutta on vain abstraktio, jolla ei ole mitään arvoa oikeassa elämässä. Kaikki valuutan arvo on ihmisten mielikuvituksessa ja eri tahojen välille sovituissa sopimuksissa. Kultakannasta erotettujen valuuttojen (lähes kaikkien) arvo perustuu pelkästään siihen, että ihmiset uskovat sen olevan arvokasta.

Bitcoin käyttäytyy samalla lailla. Sen arvo on nyt ollut korkealla tasolla, koska ihmiset uskovat sen todella korkeaan arvoon. Tuota arvonnousua vielä ruokkii ihmisten ahneus ja toiveet äkkirikastumisesta. Bitcoinien arvon uskotaan myös valheellisesti nousevan sen vuoksi, että niitä on markkinoilla vain rajallinen määrä, mutta kysynnän uskotaan silti kasvavan. https://bitcoin.stackexchange.com/a/162

Kryptovaluuttojen hyötyjä tai haittoja (riippuen katsantakannasta) on muun muassa se ettei mikään hallitus tai hallinto tue tai hallitse niitä (ainakaan vielä). Kryptovaluutoilla tehtyjen transaktioiden anonyymiteetti on helpompi säilyttää kuin perinteisillä valuutoilla, vaikka muun muassa Bitcoinin lohkoketju pitääkin muistissa kaikki tehdyt transaktiot. 

Kryptovaluuttojen kiistaton hyöty on transaktioiden nopeus ja edullisuus. Nykyisin pankkien välisten rahansiirtojen hinta ja nopeus on sitä luokkaa, että on nopeampaa ja halvempaa nostaa automaatista laatikollinen rahaa ja lähettää se kuriiripalvelulla kohteeseen. https://www.mybanktracker.com/news/wire-transfer-fee-comparison-top-10-us-banks Tämä on saanut useat pankkitoimijat kiinnostumaan lohkoketjuteknologioista ja kryptovaluutoista.

Kryptovaluutat ja lohkoketjuteknologia tulevat varmasti tulevaisuudessa olemaan isommassa roolissa kuin mihin niitä edes hurjimmissa kuvitelmissa tällä hetkellä asetellaan. Tällä hetkellä kuitenkin tuntuu, että erityisesti Bitcoinin yhteydessä hype on yliampuvaa. Peter Lynchin cocktail-teoriaa lainatakseni vaiheet krpytovaluutoiden osalta ovat:

1. Bileissä kukaan ei mainitse kryptovaluuttoja. Ainoastaan paatuneimmat nörtit ja futuristit puhuvat niistä keskenään, mutta yleisesti heidät leimataan nörteiksi jotka eivät ymmärrä oikeasta taloudesta mitään.
2. Kryptovaluutat ehkä jo tunnetaan nimeltä, mutta niitä pidetään vaikeina sekä riskaabeleina sijoituskohteina, ja vain muutamat ovat kiinnostuneita niistä.
3. Kryptovaluutat ovat yleinen sijoituskohde, ja maallikot hakevat niistä tietoa ja kyselevät ammattilaisilta mihin niistä kannattaa sijoittaa.
4. Maallikot jakavat kryptovaluuttoihin liittyviä ohjeita. Hammaslääkäreitäkin kiinnostaa kryptovaluutat. Tässä kohtaa markkinat ovat yleensä korkeimmillaan.

Jokainen voi edellä luetelluista esimerkeistä ja työpaikan lounaskeskusteluista päätellä, mitä ajanjaksoa tällä hetkellä eletään.

Bitcoin edustaa vanhempaa teknologiasukupolvea. Tämän ja sen lohkoketjun suuren koon vuoksi transaktiot ovat todella hitaita ja transaktiomaksujen hinta on noussut huomattavasti. https://blockchain.info/charts/avg-confirmation-time?daysAverageString=7&timespan=2years Viime aikojen nopeiden arvonvaihteluiden vuoksi hitaan transaktion lopuksi siirretty summa voi olla aivan muuta kuin aluksi sovittiin. Jokainen on myös varmasti nähnyt uutisia siitä kuinka paljon Bitcoin-verkko kuluttaa energiaa. https://www.tekniikkatalous.fi/tekniikka/ict/bitcoin-rikkoo-ennatyksia-laskentaverkko-kuluttaa-sahkoa-saman-verran-kuin-olkiluoto-1-ja-2-tuottavat-vuodessa-6685414 

Pakko saada kryptovaluuttoja

Bitcoinien arvo tulee varmasti vielä nousemaan lyhyellä aikavälillä (lähinnä ihmisten ahneuden vuoksi), mutta jo nyt on olemassa parempia ja kestävämpiä vaihtoehtoja pidemmällä tähtäimellä toimivalle sijoittajalle.

Ethereum
Jos haluat oikeasti käyttää kryptovaluuttaa, valitse Ethereum. Sen uudistettu teknologia tekee siitä nopeamman ja halvemman kuin Bitcoin. Ethereumkin tulee jossain vaiheessa törmäämään skaalausongelmiin, mutta it is not this day.
https://medium.com/@teempai/directory-of-alternative-cryptoeconomic-networks-and-why-they-matter-8448e22168a

Ripple
Mielestäni tällä hetkellä paras sijoituskohde kryptovaluutoista. Käyttäjinä suuria pankkeja muun muassa Aasiasta ja jenkeistä. Sen sijaan että Ripple olisi todella desentralisoitu, se on yksityisesti omistettu, mikä mahdollistaa nopeammat päivitykset. Ilmeisesti vielä louhintaankin on järkevää osallistua.

Litecoin
Hyvin samanlainen kuin Bitcoin, mutta mainostaa itseään neljä kertaa paremmaksi kuin Bitcoin. Eli Litecoineja on markkinoilla neljä kertaa enemmän ja transaktiot ovat neljä kertaa nopeampia.

Monero
Rikollisiin toimiin huomattavasti parempi vaihtoehto kuin Bitcoin, koska transaktiot ovat privaatteja.

Yleisesti ottaen kryptovaluuttoihin sijoittamiseen pätee sama lainalaisuus kuin muuhunkin sijoitustoimintaan: Jos se kuulostaa liian hyvältä ollakseen totta, se todennäköisesti myös on.

Kun lähdet sijoittamaan uuteen kohteeseen, kannattaa perehtyä tarkoin olemassa olevaan taustamateriaaliin ja mahdollisuuksien mukaan keskustella alan asiantuntijoiden kanssa. Tuotteen laatu ja kilpailutilanne on hyvä selvittää ja pohtia kenellä on päätäntävalta tuotteeseen ja sen tulevaisuuteen, sekä kuinka paljon luotat näihin tahoihin. Myös käyttämäsi kauppapaikan ja sen raportointimenetelmien luotettavuuden selvittäminen kannattaa.

Tärkein neuvo kryptovaluuttojen kaltaisten korkeiden riskien sijoituskohteisiin on: älä sijoita sitä mitä taloutesi ei kestä menettää.
