---
layout: post
author: 'Teemu Tiilikainen'
title: Kannattaako sijoittaa Bitcoiniin?
date: 2018-01-24 14:16:16.000000000 +02:00
---

Kryptovaluutat, kuten Bitcoin, ovat olleet viime aikoina yleinen puheenaihe niiden korkeasta arvosta ja nopeista arvonvaihteluista johtuen. Pyynnöstä avaan tässä kirjoituksessa ajatuksiani ja suhtautumista niihin.

Kryptovaluutta on vaihdannan väline, joka on oikeasti pelkkää ykköstä ja nollaa. Se elää vain sähköverkon uumenissa ja ihmisten mielissä. Mitään erikoista siinä ei ole, sillä perinteinenkin raha tai valuutta on vain abstraktio, jolla ei ole käytännössä mitään arvoa oikeassa elämässä, vaan kaikki valuutan arvo on ihmisten mielikuvituksessa ja eri tahojen välillä sovituissa sopimuksissa. Rahan arvo perustuu vain ja ainoastaan siihen, että ihmiset uskovat sen olevan arvokasta.

Bitcoin ja muut kryptovaluutat ovat muiden valuuttojen kanssa samassa veneessä. Niiden arvo on ollut korkealla tasolla, koska ihmiset ovat uskoneet niiden todella korkeaan arvoon. Tuota arvonnousua ruokkii ahneus ja toiveet äkkirikastumisesta. Bitcoinien arvon uskotaan myös vielä nousevan sen vuoksi, että niitä on markkinoilla vain [rajallinen määrä](https://bitcoin.stackexchange.com/a/162), mutta kysynnän uskotaan silti kasvavan.

Kryptovaluuttojen hyötyjä tai haittoja (riippuen katsantakannasta) on muun muassa se ettei mikään hallitus tai hallinto tue tai hallitse niitä (ainakaan vielä). Kryptovaluutoilla tehtyjen transaktioiden anonyymiteetti on helpompi säilyttää kuin perinteisillä valuutoilla, vaikka muun muassa Bitcoinin lohkoketju pitääkin muistissa kaikki tehdyt transaktiot. 

Kryptovaluuttojen kiistaton hyöty on transaktioiden nopeus ja edullisuus. Nykyisin pankkien välisten rahansiirtojen [hinta ja nopeus on sitä luokkaa](https://www.mybanktracker.com/news/wire-transfer-fee-comparison-top-10-us-banks), että on nopeampaa ja halvempaa nostaa automaatista laatikollinen rahaa ja lähettää se kuriiripalvelulla kohteeseen. Tämä on saanut useat pankkitoimijat kiinnostumaan lohkoketjuteknologioista ja kryptovaluutoista.

Bitcoin kuitenkin edustaa vanhempaa teknologiasukupolvea. Teknisten rajoitteiden ja Bitcoinin lohkoketjun kasvaneen koon vuoksi [transaktiot ovat todella hitaita](https://blockchain.info/charts/avg-confirmation-time?daysAverageString=7&timespan=2years) ja transaktiomaksujen hinta on noussut huomattavasti. Viime aikojen nopeiden arvonvaihteluiden vuoksi hitaan transaktion lopuksi siirretty summa voi olla aivan muuta kuin aluksi sovittiin. Jokainen on myös nähnyt uutisia siitä kuinka paljon [Bitcoin-verkko kuluttaa energiaa](https://www.tekniikkatalous.fi/tekniikka/ict/bitcoin-rikkoo-ennatyksia-laskentaverkko-kuluttaa-sahkoa-saman-verran-kuin-olkiluoto-1-ja-2-tuottavat-vuodessa-6685414). 

Kryptovaluutat ja lohkoketjuteknologia tulevat tulevaisuudessa olemaan isommassa roolissa, kuin mihin niitä edes hurjimmissa kuvitelmissa tällä hetkellä asetellaan. Nyt kuitenkin tuntuu, että erityisesti Bitcoiniin liittyvä hype on yliampuvaa. Peter Lynchin cocktail-teoriaa lainatakseni vaiheet krpytovaluuttojen arvonkehitykseen ovat:

1. Bileissä kukaan ei mainitse kryptovaluuttoja. Ainoastaan paatuneimmat nörtit ja futuristit puhuvat niistä keskenään, mutta yleisesti heidät leimataan nörteiksi, jotka eivät ymmärrä oikeasta taloudesta mitään.

2. Kryptovaluutat ehkä jo tunnetaan nimeltä, mutta niitä pidetään vaikeina sekä riskaabeleina sijoituskohteina ja vain muutamat ovat kiinnostuneita niistä.

3. Kryptovaluutat ovat yleinen sijoituskohde, ja maallikot hakevat niistä tietoa ja kyselevät ammattilaisilta mihin niistä kannattaa sijoittaa.

4. Maallikot jakavat kryptovaluuttoihin liittyviä ohjeita myös asiantuntijoille. Hammaslääkäreitäkin kiinnostaa kryptovaluutat. Tässä kohtaa markkinat ovat yleensä korkeimmillaan.

Jokainen voi edellä luetelluista esimerkeistä ja työpaikan lounaskeskusteluista päätellä, mitä ajanjaksoa tällä hetkellä eletään.

### Pakko saada kryptovaluuttoja

Bitcoinien arvo tulee varmasti vielä nousemaan lyhyellä aikavälillä, jossei muuten niin ihmisten ahneuden vuoksi. Jos sinun on kuitenkin aivan pakko päästä kryptovaluuttoihin mukaan, on jo nyt olemassa parempia ja kestävämpiä vaihtoehtoja pidemmällä tähtäimellä toimivalle sijoittajalle.

**Ethereum**  
Jos haluat oikeasti *käyttää* kryptovaluuttaa, valitse Ethereum. Sen uudistettu teknologia tekee siitä nopeamman ja halvemman kuin Bitcoin. Ethereumkin tulee jossain vaiheessa [törmäämään skaalausongelmiin](https://medium.com/@teempai/directory-of-alternative-cryptoeconomic-networks-and-why-they-matter-8448e22168a), mutta tuo hetki ei ole aivan heti käsillä.

**Ripple**  
Mielestäni tällä hetkellä paras sijoituskohde kryptovaluutoista. Käyttäjinä on suuria pankkeja muun muassa Aasiasta ja jenkeistä. Sen sijaan että Ripple olisi todella desentralisoitu kuten Bitcoin, se on yksityisesti omistettu. Tämä mahdollistaa nopeammat päivitykset, eikä Ripplessä pitäisi syntyä kiistoja teknologiasta. Ilmeisesti Ripplen louhintaankin on vielä järkevää osallistua.

**Litecoin**  
Hyvin samanlainen kuin Bitcoin, mutta mainostaa itseään neljä kertaa paremmaksi. Eli Litecoineja on markkinoilla neljä kertaa enemmän ja transaktiot ovat neljä kertaa nopeampia.

**Monero**  
Rikollisiin toimiin huomattavasti parempi vaihtoehto kuin Bitcoin, koska transaktiot ovat privaatteja. Näin muilla käyttäjillä ei ole tiedossa mitä transaktioita on toteutettu.

Yleisesti ottaen kryptovaluuttoihin sijoittamiseen pätee sama lainalaisuus kuin muuhunkin sijoitustoimintaan: **Jos se kuulostaa liian hyvältä ollakseen totta, se todennäköisesti myös on.**

Kun lähdet sijoittamaan uuteen kohteeseen, kannattaa perehtyä tarkoin olemassa olevaan taustamateriaaliin ja mahdollisuuksien mukaan keskustella alan asiantuntijoiden kanssa. Tuotteen laatu ja kilpailutilanne on hyvä selvittää ja pohtia kenellä on päätäntävalta tuotteeseen ja sen tulevaisuuteen, sekä kuinka paljon luotat näihin tahoihin. Myös käyttämäsi kauppapaikan ja sen raportointimenetelmien luotettavuuden selvittäminen kannattaa.

[Älä sijoita sitä mitä taloutesi ei kestä menettää](https://www.cnbc.com/2017/12/11/people-are-taking-out-mortgages-to-buy-bitcoin-says-joseph-borg.html).
