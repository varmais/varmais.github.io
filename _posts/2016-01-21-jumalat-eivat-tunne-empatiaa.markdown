---
layout: post
author: 'Teemu Tiilikainen'
title: Jumalat eivät tunne empatiaa
date: 2016-01-21 18:07:06.000000000 +02:00
---
On huomattavasti helpompi olla kyyninen kuin empaattinen. Ihmisen on helppo vaipua kyynisyyteen esimerkiksi sen jälkeen, kun hän on epäonnistunut tavoitteessaan ja yrittää saada tilanteesta irti viimeiset mielihyvän rippeet keräämällä pelikamansa ja menemällä kentän reunalle hymistelemään muille ihmisille heidän pyrkiessään omiin tavoitteisiinsa. Kyynisyyteen voi sortua idealistinen ihminen, joka ei välttämättä ole edes yrittänyt muuttaa ympärillä olevaa yhteiskuntaa, joten hän mieluummin katselee sivusta ja nauttii muiden epäonnistumisesta. Myös ammatti voi opettaa kyynisyyteen: koodatessa oppii hyvin nopeasti kyyniseksi itseään ja muita kohtaan, sillä ongelmat ja viat koodissa ovat lähes aina ihmisten, ei tietokoneiden, aiheuttamia.

Empatia ja kyynisyys eivät varsinaisesti ole toistensa vastakohtia, mutta liittyvät ihmisten käytökseen ja erityisesti käytökseen internetin sosiaalisissa verkostoissa hyvin läheisesti. Kyynisyyteen ja toisten ihmisten kiusaamiseen on helppo sortua, kun sillä ei ole mitään seuraamuksia. Empatian tunteminen ja näyttäminen vaatii tietoista ajatustyötä. Näiden eroa voi verrata sohvalle makaamaan jäämisen ja kuntoilun välillä: kuntoilu vaatii tietoista ponnistelua ja yhtälailla [negatiivinen ajattelu voi viedä ennenaikaiseen hautaan](http://www.hs.fi/hyvinvointi/a1410320880895).

Ihmisten kyky tuntea empatiaa toisiaan kohtaan on kuitenkin juuri se mitä nykypäivän yhteiskunta tarvitsee. Kaikenlainen kiusaaminen on ollut esillä jo jonkin aikaa, vastakkainasettelu on päivän trendisana ja erilaisuutta suvaitaan vähemmän kuin koskaan. Parker Molloy [kirjoittaa omassa blogissaan](https://medium.com/@parkermolloy/nobody-thinks-they-re-a-villain-and-i-don-t-believe-in-evil-a17e0f54b01f) havaintoja hyvästä ja pahasta:

> So long as we look at the world through the lens of objective good versus objective evil, we’ll never truly be able to understand why anyone does anything. [...] The world would be a better place if we could all learn to empathize a bit more with one another.

Empatian tunteminen, kuten muutkin opitut taidot, ovat aluksia vaikeita. [Omakohtaiset kokemukset ovat ensiarvoisen tärkeitä](https://www.youtube.com/watch?v=O2y9wKlvJBM) empaattisuuden kehittämisessä. Ihminen on vuosituhansien aikana oppinut keskustelun aikana havaitsemaan muiden hienovaraisia ei-verbaalisia signaaleja, kuten liikkeitä ja ilmeitä, tulkitessaan keskustelukumppanin sanomaa. Keskusteltaessa internetin välityksellä hymiöt toimivat vain näiden signaalien halpana korvikkeena, mutta se ei yksistään selitä sitä miksi kyky asettua toisen ihmisen asemaan ja tulkita hänen tunteitaan lähes tyystin katoaa kahden näyttöpäätteen välillä. Vaikka ihmiset keskustelisivat internetissä omilla nimillään, he silti pitävät internetissä käytyä dialogia ja keskustelukumppania vähemmän todellisena, kuin kasvokkain käydyissä keskusteluissa. Varsinkin lapsilla tämä voi johtaa aivan absurdeihin tilanteisiin:

> A Johns Hopkins University study in 2007 found that 64 per cent of bullied children were exclusively attacked online. That is, many children who were habitual bullies on social media would completely refrain from this behaviour when meeting their victims in person.

Yksi parhaista kirjoituksista aiheesta on [Sarah Newmanin Possessed by Mask](https://aeon.co/essays/how-masks-explain-the-psychology-behind-online-harassment), joka pohtii internet-kiusaamista psykologisesta näkökulmasta. Ihmisillä on kautta aikain ollut tapana järjestää rituaaleja, joita on yleensä johtanut maskipäinen ihminen. Kun shamaani tai ylipappi laittaa maskin päähän, lakkaavat normaalit yhteiskunnan säännöt koskettamasta häntä. Maski päässä on suoritettu tappoja ja raiskauksia, mutta nämä teot on suorittanut maski, ei se ihminen maskin sisällä. Maski on ollut kautta aikain ihmisen tapa ylentää itsensä kaikkivoipien jumalten tasolle.

Internetissä kaikilla ihmisillä on maski.

Vaatii tietoista ponnistusta ja mielenhallintaa nähdä maskin taakse ja todeta siellä olevan aivan normaali elävä ihminen. Vaikka empatian harjoittaminen on vaikeaa jo ilman internetin luomaa virtuaalista maskia, ei se ole mikään tekosyy muiden ihmisten kiusaamiseen ja puhtaaseen idiotismiin. On myös väärin [syytää internetissä toimivia yrityksiä](http://digg.com/2015/the-misfits-of-reddit-arent-leaving) siitä etteivät ne torju kiusaamista, sillä syy on jokaisessa meissä itsessämme. Meidän tehtävänämme on myös saada empatian tuntemisen taitoa kehitetyksi niille, jotka eivät edes haluaisi osata sitä.

Ajattelevasta ihmisestä voi nykyään tuntua helpommalta pitää suu kiinni asioista sosiaalisessa mediassa, koska on lähes varmaa että satuttaa jonkun toisen tunteita tai joku on eri mieltä. Kontrollin puute yleisöömme kuitenkin pakottaa meidät ajattelemaan enemmän muiden tunteita ja tiedostamaan muiden ihmisten traumat, motiivit ja historiat. Sama pätee myös toisinpäin: Tekoälyt valitsevat meidän uutisvirtoihin tekstejä ja mielipiteitä, joista emme aina ole samaa mieltä. Silloin on hyvä pysähtyä pohtimaan kirjoittajan tilannetta ja sitä minkä vuoksi hän mahdollisesti tuntee niinkuin tuntee.

Epäonnistumista pelätään vieläkin aivan liikaa, ja sama pätee myös tunteisiin: joka kerta kun epäonnistumme tuntemaan empatiaa, on se meille mahdollisuus oppia siitä.

Jokainen tsäänssi on mahdollisuus.
