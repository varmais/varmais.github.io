---
layout: post
author: 'Teemu Tiilikainen'
title: 30 vuotta ja 30 elämänohjetta
date: 2019-06-30 11:56:36.000000000 +02:00
---

*Teksti on kirjoitettu 30-vuotissyntymäpäivilläni pitämäni puheen pohjalta.*

---

Ensinnäkin iso kiitos kaikille jotka olette tulleet juhlimaan minun kanssani syntymäpäiviäni. Osa teistä varmaan tietääkin, etten ole järin suuri syntymäpäivien tai muidenkaan juhlapäivien ystävä, ja itseasiassa vähän nolottaa olla kaiken huomion keskipisteenä. Kun kuitenkin näin on,  ajattelin kerrankin ottaa tästä kaiken irti. 

Tykkään todella usein kertoa elämänohjeita milloin mistäkin aiheesta, mutta todella usein en pääse edes jutun puoliväliin, kun keskustelu kaappaa huomion ilmatilan ja puheenvuoro jää kesken. Olette kuitenkin sen verran kohteliaita että saan nyt teidän jakamattoman huomionne, ja siksi nyt 30-vuotispäivän kunniaksi päätin kerätä teille 30 elämänohjetta ja periaatetta, joita olen kerännyt itselleni ja pyrin myös itse noudattamaan elämässäni. 

1. Älä ikinä laita laita perhettä, ystäviä tai varsinkaan kumppania liian matalalle elämäsi prioriteetti-listassa. 
2. On vaikeaa olla hyvä työssä, josta et ollenkaan pidä. On vielä vaikeampaa olla tyytyväinen tai onnellinen elämässä, jos et yhtään tykkää siitä mitä teet työksesi. Työskentele lujaa, mutta ei niin lujaa että laitat työsi muun elämän edelle. Tähtää siihen että olet paras siinä mitä teet, sillä vaikka et siihen kykenisi, päädyt todennäköisesti johonkin kivaan asemaan.
3. Keksi itsellesi oikeanlainen productivity systeemi (itse käytän [Getting Things Done -metodia](/2018/09/20/getting-things-done/)) äläkä tuhlaa aikaa siihen että elämäsi on epäjärjestyksessä, työskentelet epäoptimaalisesti tai missaat jotain tärkeää – vain sen vuoksi ettei asiat ole järjestyksessä.
4. Monet ihmiset valitsevat uransa satunnaisesti, mutta käytä oikeasti paljon vaivaa siihen että mietit mitä haluat tehdä isona ja mitkä alat mahdollisesti menestyvät tulevaisuudessa. Juttele ihmisten kanssa näiltä aloilta ja tee valintasi.
5. Tähtää mieluummin olemaan kahdessa asiassa hyvä, kuin yhdessä tosi hyvä. On helpompi menestyä yhdistämällä kaksi asiaa, kuin kilpailla kaikkien yhtä asiaa erittäin hyvin tekevien kanssa.
6. Hyvät käytöstavat ovat tärkeämpiä kuin hyvä koulutus.
7. Älä ota terveyttä itsestäänselvyytenä.
8. En ole aivan varma voiko rahalla ostaa onnellisuutta, mutta ainakin sillä voi ostaa vapautta, ja vapaus todella kiva asia. Elämä ilman riittävää varallisuutta on todella stressaavaa. Rahan tekeminen on yleensä mukavampaa kuin sen kuluttaminen, mutta toisaalta rahan kuluttaminen elämyksiin ja kokemuksiin ei ole ikinä kaduttanut minua. Kuluta siis rahaa matkusteluun, ystäviin ja ajan säästämiseen mieluummin kuin maalliseen materiaan.
9. Menetetyn rahan voi aina korvata uudella, mutta hukattua aikaa ei saa ikinä takaisin.
10. Älä huolehdi siitä mitä muut ajattelevat sinusta.
11. Paras tapa oppia on opettaa itse.
12. Puolet taistelusta on jo voitettu kun saavut paikalle. Kun vain jaksat nousta sängystä ja mennä aamusalille, niin rauta alkaa piiskaamaan itse itseään.
13. Don't break the chain. Jos sulla on ollut hyvä putki päällä (ei sellainen putki, vaan esimerkiksi päivittäinen pyöräily töihin) ja se menee poikki, niin vaikeinta on aloittaa se katkennut tapa tai rutiini alusta.
14. Älä tuhlaa aikaa. Monet tuhlaavat aikaa aivan turhaan, erityisesti bisneksessä. Kehitä toimiva intuitio ja noudata sitä, sillä se on yleensä oikeassa. Kehitä suunnitelma ja noudata sitä, mutta ole valmis oikomaan kun intuitiosi sanoo sen olevan hyvä idea.
15. Minimoi kognitiivinen kuormitus jättämällä huomiotta asiat joilla ei ole merkitystä. Tämä on aivan käsittämättömän tärkeä asia, ja todella monet ihmiset ovat järkyttävän huonoja tässä. Poista siis häiriötekijät sinun elämästäsi ja kehitä systeemi, jolla estät turhan jätteen kasaantumisen elämääsi.
16. Opettele meditoimaan. Meditoi usein ja paljon.
17. Kesät on parhaita, ja jossain päin maailmaa on aina kesä.
18. Jos tulet todennäköisesti katumaan jonkun asian tekemättä jättämistä, sinun todennäköisesti kannattaa tehdä se. Ihmiset katuvat enemmän asioita, joita jättivät tekemättä, kuin joita he tekivät.
19. Lähde ulos luontoon säännöllisin väliajoin. Puolen tunninkin lenkki metsässä tekee hyvää psyykkeelle.
20. Tee sinulle uusia asioita useammin. Uudet asiat tekevät elämästä jännittävämpää ja estää kalkkiintumisen vanhoihin tapoihin. Tähtää jonkun uuden asian tekemiseen vuosittain niin työelämässä kuin vapaa-ajalla.
21. Ota lentokoneessa aina vegeruoka.
22. Opettele muitakin kieliä kuin ohjelmointikieliä.
23. Älä metsästä statusta. Status tai tittelit ilman kompetenssia ei ole kovin tyydyttävää itsellesi ja paljastuu helposti muille.
24. Monet asiat on ok pienissä määrin, mutta pahaksi suurissa määrin.
25. Älä tuomitse ihmisiä liian nopeasti. Et voi ikinä tietää heidän koko tarinaa ja miksi he tekivät juuri niin kuin tekivät. Opettele empatiaa ja ole empaattisempi muita ihmisiä kohtaan.
26. Puhu enemmän ihmisten kanssa ja kirjoita vähemmän. Lue enemmän pitkää tavaraa, kuten kirjoja ja muita julkaisuja, kuin twiittejä ja FB-kommentteja. Katso vähemmän televisiota ja vietä vähemmän aikaa internetissä. Poista kaikki notifikaatiot laitteiltasi.
27. Jos sinulle tulee kaksi päällekkäistä menoa, valitse se kummassa olevia ihmisiä näet harvemmin.
28. Sano useammin vanhemmillesi ja läheisillesi että rakastat heitä. Käy myös useammin tapaamassa heitä.
29. Anna ihmisille anteeksi, äläkä ole pitkävihainen.
30. Muistatteko kuinka paljon rakastit toista ihmistä teininä tai kuinka innoissaan olitte uusista leluista lapsena? Muista rakastua puolisoosi yhtä tulisesti joka päivä ja innostua uusista asioita myös näin vanhempana.

