---
layout: post
author: 'Teemu Tiilikainen'
title: Opi opettamalla
date: 2015-08-20 00:17:20.000000000 +03:00
---
Olen ollut callidus-tutor jo jonkin aikaa HAAGA-HELIA ammattikorkeakoulussa. Callidus-tutorit ovat normaaleja opiskelijoita, mutta osaavat jonkin opintojen osa-alueen hyvin ja antavat vertaisopetusta niille, jotka saattavat tarvita enemmän kuin normaalit lähiopetustunnit. Callidus-tutoreille annetaan peruskoulutus opiskelijakunta HELGAn taholta, mutta eivät tietenkään ole ammattimaisia opettajia ja erilaiset pedagogiikan hienoudet täytyy opetella itse.

Minulla ei ole koskaan ollut vaikeuksia koulussa. Olen suorittanut lähes kaikki kokeet ja tehtävät ilman oppituntien ulkopuolista panostusta ja vielä keskimääräistä paremmin arvosanoin. Minulle on ollut avartava kokemus työskennellä opiskelijoiden kanssa, joita ei ole siunattu vastaavalla lahjalla. Ihmisiä, jotka kärsivät mm. lukihäiriöstä tai muusta, joka hidastaa heidän opiskeluaan.

Mitä olen callidus-tutorina oppinut on, että nämä opiskelijat eivät todellakaan ole tyhmiä sanan klassisessa merkityksessä. Uskon että monet heistä pieksee minut muissa tehtävissä, kuten renkaiden vaihdossa, puukäsitöissä tai kitaran soitossa. Suurin ongelma heidän kanssaan on löytää oikean opetusmetodit, joilla opiskeltavat asiat jäävät parhaiten mieleen. Lähiopetustuntien luokkakoot ovat usein sitä luokkaa, ettei opetuksen räätälöinti yhden opiskelijan tarpeisiin ole mitenkään mahdollista.

Callidus-tutoreiden tehtävä on tukea oppimisprosessia ja monesti toinen opiskelija voi avata käsillä olevat ongelmat paremmin kuin opettajalla olisi koskaan tullut mieleenkään. Tutoroinnin ohessa vastaan tulee myös useita eri tapoja oppia, joten samalla tutori kehittää myös omaa oppimiskykyään löytämällä uusia tapoja omaksua tietoa.

Suosittelen erittäin paljon jokaista aloittamaan callidus-tutoroinnin tai vastaavan vertaisopetusohjelman, vaikka tuntuisikin, ettet ole guru missään tietyssä asiassa. Vertaisopettaminen on enemmän sopivien opintometodien löytämistä ja oppimista, kuin jonkin tietyn teknologian täydellistä osaamista.

Auta ympärillä olevia tulemaan paremmaksi, ja kehität samalla itseäsi.
