---
layout: post
author: 'Teemu Tiilikainen'
title: Opiskelijajärjestöjen jäsenhankinnasta
date: 2015-10-23 19:21:04.000000000 +03:00
---
Suomen ammattikorkeakouluopiskelijoiden liitto SAMOK ry:n varapuheenjohtaja ja Kokoomusopiskelijoiden puheenjohtajaksi ehdolla oleva [Katri Manninen listaa Uuden Suomen blogissaan](http://manninenkatri.puheenvuoro.uusisuomi.fi/205247-“tahan-minakin-haluan-kuulua”-kymppisuora-jasenhankintaan) todella hyviä vinkkejä opiskelijajärjestöjen jäsenhankintaan, mutta tulee samalla listanneeksi suurimpia syitä siihen miksi puoluepoliittiset vaalilistat ja -järjestöt eivät ole yleisesti suosittuja AMK-opiskelijoiden keskuudessa, ja miksi (yleensä AY-liikkeiden alaiset) ainejärjestöt hallitsevat ammattikorkeakoulukenttää.

Toimin itse [Tradenomiopiskelijaliitto TROL ry:n](http://www.trol.fi) jäsenyhdistyksen [Atkins ry:n](http://atkins.fi) puheenjohtajana vuosina 2012 ja 2013, joiden aikana yhdistyksen jäsenmäärä kasvoi noin 560 jäsenestä reiluun 700 jäseneen. Lisäksi toimiessani TROL ry:n hallituksessa vuonna 2014 nousi liiton jäseneksi liittyneiden opiskelijoiden määrä lähes 20 prosenttia vuoden takaisesta. Uskon siis tietäväni jäsenhankinnasta yhtä ja toista, varsinkin kun olen vuosia saanut seurata vierestä mahtavalla asenteella ja taidoilla varustettuja kanssa-ständeilijöitä. Jos joskus saat mahdollisuuden nähdä esimerkiksi [Tradenomiliitto TRAL ry:n nuorisoasiamiehen Veli-Matti Peltolan](http://www.tral.fi/yhteystiedot/edunvalvonta/) livenä, niin ota muistiinpanovälineet ja videokamera mukaan.

Jäsenyys *on* tunne. Se on täysin totta. Ihminen on geneettisesti ohjelmoitu kuulumaan laumaan. Siksi on täysin loogista, että opiskeluiden aikana opiskelijat hakeutuvat mukaan erinäisiin kerhoihin. Puoluepoliittiset järjestöt antavat kuitenkin etumatkaa ainejärjestöille yksinkertaisesti assosioitumalla vahvasti puolueisiin. Opiskelijan on huomattavasti helpompi tuntea kuuluvansa Lappeenrannan insinööriopiskelijoihin kuin Suomen kokoomukseen. Täytyy myös muistaa, että riviopiskelijalle esimerkiksi edustajistovaalit on suhteellisen epäselvä käsite. Koko koulun opiskelijoista vain murto-osa on kiinnostunut vaaleista saatika äänestää niissä. Mikkeliläiselle tradenomiopiskelijalle on silti päivän selvää, että Mikkelin tradenomiopiskelijat ajaa juuri hänen asiaansa, mutta Mikkelin vihreistä nuorista ei voi mennä takuuseen tutustumatta heidän agendaan tarkemmin. Voin kuitenkin kuvitella Mikkelin SAK-nuorten aiheuttavan samanlaisen hylkimisreaktion. 

Kokemuksieni mukaan aine- ja puoluepoliittisilla järjestöillä on aivan eri käsitys hauskanpidosta ja viestinnästä. Ainejärjestöt yleensä aidosti viestivät jäsentensä kielellä, eivätkä sorru latelemaan yli hilseen menevää poliittista jargonia. Katrin mainitsema "tiedä mistä puhut" on erittäin tarpeellinen pointti, mutta on tärkeää myös tiedostaa, että riviopiskelijat eivät aina tiedä mistä sinä puhut. Opiskelija-aktiiville koulun sisällä toimivien yhdistysten välinen suhde on itsestään selviö, mutta riviopiskelijalle toisinaan on epäselvä edes sen instanssin nimi, josta hän opiskelijakorttinsa hakee.

Olen henkilökohtaisesti kerta toisensa jälkeen pettynyt opiskelijakuntakentällä toimineiden puoluepoliittisesti sitoutuneiden luottamustoimijoiden rohkeuteen toteuttaa Katrin vinkkiä 9. "Erotu, älä kilpaile". Poliittisten nuorisojärjestöjen kautta uskalletaan tehdä, joskus jopa fiksuja, ulostuloja, mutta luottamustoimeen päästyä kaikki cojones katoaa kuin jaloviina sitseillä. Usein myös ulospäin näyttää, että luottamustoimijat ovat enemmän kiinnostuneita niiden ihmisten mielipiteistä, joihin he koittavat vaikuttaa, kuin niiden joiden asiaa heidät on valittu ajamaan. Sitoutumattomissa ainejärjestöissä näkee monia räiskyviä persoonia, jotka uskaltavat aidosti olla jäsenen puolella ja antavat sen myös näkyä ulospäin.

Mielestäni tärkein kohta Katrin listalla on kuitenkin hauskanpito. Se on paras tae niin jäsenhankinnan kuin jatkuvuuden kannalta. Jos järjestön toimijoilla näyttää olevan hauskaa, niin se houkuttelee uusia toimijoita ja jäseniä lähes automaattisesti.
