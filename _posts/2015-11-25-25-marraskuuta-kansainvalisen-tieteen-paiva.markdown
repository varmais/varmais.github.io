---
layout: post
author: 'Teemu Tiilikainen'
title: 25. Marraskuuta - Kansainvälisen tieteen päivä
date: 2015-11-25 19:10:38.000000000 +02:00
---
[Yleisradio etsii äänestyksessä](http://yle.fi/aihe/artikkeli/2015/11/20/nyt-haetaan-uutta-liputuspaivaa) uutta suomalaista liputuspäivää. Muutamat ehdotukset ovat aivan loistavia vitsejä, kuten muun muassa Kekkonen ja suomalaisen demokratian päivä. Vakavasti puhuen en keksi parempaa päivää liputukselle kuin 25. marraskuuta. Kyseistä päivää voitaisiin kutsua esimerkiksi kansainvälisen tieteen päiväksi. 

Vieläpä juuri tänään keskiviikkona 25. marraskuuta herran vuonna 2015 kumpikin kahdesta tärkeimmästä tieteellisestä julkaisusta täyttää pyöreitä vuosia: James Clerk Maxwellin *A Dynamic Theory of the Electromagnetic Field* 150 vuotta ja Albert Einsteinin *Die Feldgleichungen der Gravitation* eli *The Field Equations of Gravitation* 100 vuotta.

James Clerk Maxwell on jokaiselle lukiossa fysiikkaa lukeneelle tuttu nimi Maxwellin yhtälöistä. Ne ovat neljän yhtälön kokoelma, joka kuvaa sähkö- ja magneettikenttien käyttäytymistä ja niiden vuorovaikutusta. 150 vuotta sitten Maxwell osoitti julkaisussaan, että sähkö ja magnetismi ovat vain saman asian kaksi eri puolta, ja että sähkön avulla voidaan luoda magnetismia ja päinvastoin. Maxwell myös osoitti valon olevan osa sähkömagneettista kenttää ja käyttäytyvän aallon tavoin. 

Maxwellin teorioiden ansiosta on keksitty keinoja mitata useita avaruuden ominaisuuksia, kuten kaukaisten tähtien sähkömagneettista spektriä, jolla selvitetään muun muassa niiden koostumusta. Lisäksi sellainen pieni juttu kuin kaikki sähkömoottorin sisältävät kodin ja teollisuuden koneet, voimalaitokset ja oikeastaan koko ihmiskunnan sähköntuotanto perustuu Maxwellin teorioihin. Tämä mies muistetaan aivan liian huonosti saavutuksiinsa verrattuna.

> Ja jumala sanoi:
> ![Maxwellin yhtälö](http://i.imgur.com/Sl4G0Gy.png)   
> ... ja niin tuli valo. Vanha maxwellilainen sananlasku.

Vuonna 1905 Albert Einstein julkaisi *Special Theory of Relativity*:n eli erityisen suhteellisuusteorian. Se tunnetaan myös suppean suhteellisuusteorian nimellä ja on nykyisen fysiikan vallitseva käsitys tilasta, ajasta ja vastikään mainitusta sähkömagnetismista. Julkaisun jälkeen Einstein ryhtyi sisällyttämään painovoimaa mukaan teoriaansa. Tämä osoittautuikin äärimmäisen hankalaksi, sillä jopa Einsteinin kaltaisella miehellä meni kymmenen vuotta saada monimutkainen matematiikka teorian takana kohdalleen, ja sitä ennen hän joutui luopumaan vuosisatoja voimassa olleista olettamuksista painovoiman osalta.

1900-luvun alussa voimassa olleen Newtonin kehittämän teorian mukaan gravitaatio on voima, joka vetää kohteita puoleensa. Newtonin liikelait sisältävät kuitenkin muutaman aukon, kuten Merkuriuksen perihelin kiertymisen, joten jo tuohon aikaan oli tiedossa ettei voimassa oleva teoria ole vedenpitävä. Einstein osoitti paperissaan, että gravitaatio ei suinkaan ole kappaleiden välistä voimaa, vaan massan aiheuttamaa aika-avaruuden kaareutumista ja yksi aika-avaruuden ominaisuuksista. Aika-avaruuden ja materian välistä vuorovaikutusta kuvataan monesti siten että materia kertoo avaruudelle kuinka kaareutua ja avaruus kertoo materialle kuinka kulkea.

Einsteinin teoria ennusti useita, monesti vasta paljon myöhemmin löydettyjä, avaruuden ominaisuuksia kuten [mustat aukot](https://en.wikipedia.org/wiki/Black_hole#Observational_evidence), [gravitaatiolinssit](https://www.spacetelescope.org/news/heic0806/) ja aikadilataation, joka tarkoittaa ajan kulkemista sitä hitaammin mitä lähempänä valonnopeutta tarkastelija kulkee. Ilman aikadilataation huomioon ottamista muun muassa [GPS-järjestelmä](http://www.astronomy.ohio-state.edu/~pogge/Ast162/Unit5/gps.html) ei toimisi kovin pitkään, koska kauempana Maasta ja siten pienemmässä gravitaatiokentässä olevien satelliittien kellot käyvät nopeammin kuin Maassa olevat kellot.

On tietenkin sattumaa, että molemmat näistä käänteitä tehneistä teoksista on julkaistu samana kalenteripäivänä. Kuitenkaan näiden miesten tai heidän työnsä vaikutuksia ei voi kuvailla ylisanoin, sillä heidän kättensä jäljet näkyvät lähes kaikessa nykypäivän teknologiassa ja tieteenteossa. Jos pitää valita yksi liputuspäivä lisää, niin oma esitykseni siihen on 25. marraskuuta.
