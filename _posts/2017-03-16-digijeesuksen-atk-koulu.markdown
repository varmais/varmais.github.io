---
layout: post
author: 'Teemu Tiilikainen'
title: Digijeesuksen ATK-koulu
date: 2017-03-16 10:16:16.000000000 +03:00
---

Suomessa on tällä hetkellä [7 000 ohjelmistokehittäjän vaje](http://fortune.com/2016/06/14/finland-has-7000-programmer-jobs-to-fill/). 
Tämä ja vajeen [tuplaantuminen muutamassa vuodessa 15 000 henkilöön](http://tivia.fi/lehdistotiedote/ohjelmisto-osaaminen-suomen-talouskasvun-ja-uudistumisen-jarruna) 
on todettu [mediassa useaan otteeseen](http://www.kauppalehti.fi/uutiset/suomi-karsii-pian-15-000-koodarin-vajeesta---kansantaloudellinen-kustannus-vuositasolla-noin-3-4-miljardia/ywtYbG5W). 

Työpaikkojen puutteesta kärsivässä Suomessa ohjelmistokehittäjäksi ryhtyminen on käytännössä no-brainer, 
varsinkin jos sattuu nauttimaan työttömyyskassan laveaa päivärahaa. Työllisyysnäkymät pitkälle 
tulevaisuuteen ovat loistavat ja opettelemalla ohjelmistokehitystä laajentaa omaa piiriä, josta hakea töitä.

Ohjelmistokehitystä voi opetella aivan kuten muitakin ammatteja: se vaatii työtä, itsekuria ja toistoja. 
Toisin kuin yleisesti luullaan, se ei sisällä mitään taikatemppuja, jonka vuoksi sen opetteleminen olisi 
mahdotonta, ellei harrastanut ATK:ta pienestä pitäen. 

Kouluun sitä ei kuitenkaan kannata mennä opiskelemaan, sillä edes korkeakoulut eivät välttämättä anna hyviä 
valmiuksia työelämää ajatellen. Lisäksi täyspäiväiseksi opiskelijaksi ryhtyminen vaikuttaa saataviin 
tukiin ja muihin tulonlähteisiin negatiivisesti. Internetistä löytyy useita yliopistotason kursseja ja
opintopolkuja, joita sopivasti yhdistelemällä saa jopa parempaa koulutusta kuin kotimaisista korkeakouluista.

ATK-alan tutkinnolla voi  käytännössä muutenkin heittää vesilintua. Tämä ala on pääosin rehellinen käsityöammatti, 
jossa ainoastaan henkilön osaamisella ja työhistorialla on merkitystä teknistä kompetenssia mitattaessa. 
Sopivassa tiimissä työskennellessä syntyy myös mestari-kisälli -suhteita, joissa oma osaaminen kehittyy 
huomattavasti nopeammin kuin yksin puurtaessa. 

Ohjelmistokehitys ja muut ATK-alan työt eivät välttämättä ole paikkasidonnaisia. Etätyökaluja käytetään tehokkaasti
hyväksi ja omaa osaamista voi myydä myös Suomen ulkopuolelle. Maailmasta löytyy kolkkia, joille suomalainen 
osaaminen on halpatyövoimaa. Vaikka alan työpaikat ovat vahvasti painottuneet Pääkaupunkiseudulle, niitä voi 
kuitenkin tehdä mistä päin Suomea, kunhan saatavilla on luotettava internetyhteys. Useilla alan johtavilla 
yrityksillä onkin toimistoja pitkin Suomenmaata, ja [lisää tulee kaiken aikaa](http://vincitturku.fi/). [Alueellisen
liikkumattomuuden](https://www.labour.fi/ptblogi/2016/10/28/tyomarkkinoiden-rakennemuutos-ja-kohtaanto-ongelma-lisaa-alueellista-liikkuvuutta/) ei pitäisi olla tämän alan kohtaanto-ongelma.

Koulutuspaikkojen lisääminen voi toimia työntekijävajeeseen pitkällä aikavälillä, mutta lyhyen aikavälin 
ratkaisuna tulee käyttää olemassa olevia keinoja tarpeiden täyttämiseksi. Näillä puheilla perustan ATK-alalle 
työllistymisestä kiinnostuneille **Digijeesuksen ATK-koulun**. Ilmoittautumisia otetaan vastaan välittömästi 
ja homma toimii näin:

- Kartoitetaan henkilön nykytilanne, kiinnostavat domainit ja suuntautumisvaihtoehdot.
- Aloitetaan vuoden mittainen intensiivinen koulutussykli, jossa valitaan sopivat kurssit ja aiheet alan perusteiden hallitsemiseksi. Tavoitteena on työllistyminen ATK-alalle vuoden sisällä entry-level positioon.
- Luodaan viiden vuoden mittainen roadmap "oikeisiin hommiin", eli täysiveriseksi ohjelmistokehittäjäksi valitulla suuntautumisella.
- Koko viiden vuoden ajan ja erityisesti ensimmäisen vuoden aikana olen käytettävissä henkilökohtaisena valmentajana, joka muun muassa antaa palautetta koodikatselmointien muodossa, tsemppaa kurssien kanssa sekä auttaa ongelmissa ja työnhaussa.
- Vastineeksi Digijeesuksen ATK-kouluun osallistumisesta henkilö maksaa minulle 4 % vuosituloistaan kahden vuoden ajan työllistymisajankohdasta lähtien. 

Ohjelman suorittaneiden realistinen kuukausiansiotavoite vuoden päästä työllistymisestä on 
noin 3000 € luokkaa ja viiden vuoden päästä noin 5000 € luokkaa. Työsuhteet ovat pääsääntöisesti
vakituisia ja muutaman vuoden kynsien teroittelun jälkeen voi siirtyä laskuttamaan tuplahintaa oman yrityksen kautta. 
Riskiä yritystoiminnassa ei käytännössä ole, sillä hankinnat koostuvat lähinnä läppäristä ja keikkaa löytyy osaajavajeesta johtuen.

Tässä luulisi olevan tarpeeksi motivaatiota uuden alan opiskeluun.
