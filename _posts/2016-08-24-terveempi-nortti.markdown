---
layout: post
author: 'Teemu Tiilikainen'
title: Terveempi nörtti
date: 2016-08-24 18:06:16.000000000 +03:00
---
[Pokemon Go -peli on laittanut ihmiset liikkumaan](http://www.independent.co.uk/arts-entertainment/pokemon-go-central-park-pokestop-gym-nyc-new-york-the-matrix-is-coming-a7132391.html) viime päivien aikana, mutta ennustukseni on ettei [kaikesta hypestä huolimatta](http://www.livescience.com/55373-pokemon-go-exercise.html) pelistä ole pelastamaan nörttien terveyttä. Heti kun ihmiset lakkaavat pelaamasta peliä he palaavat takaisin entisiin elämäntapoihinsa, joihin 10 kilometrin kävelylenkit päivässä eivät valitettavasti kuulu.

En laske itseäni stereotyyppiseksi nörtiksi sen suhteen, että pyrin syömään ja elämään 
terveellisesti ja liikkumaan säännöllisesti. Olen harrastanut salibandyä yhteensä noin 
15 vuotta, ja sen ohessa juoksen, rullaluistelen tai jumppaan säännöllisen epäsäännöllisesti. 
Kuitenkin olen (myös) liikunnan suhteen tavattoman laiska. Kuntosalilla käyminen vaatii 
liikaa vaivaa, koska ensin täytyy pakata salivarusteet ja sitten fyysisesti siirtyä itse 
salille. Siksi kotoani löytyy leuanvetotanko ja käsipainot, jotka ovat lähes kokoajan 
esillä ja joilla voi treenata lihaskuntoa muun päivittäisen toiminnan ohessa. Joukkuelajin 
harrastaminen puolestaan pakottaa poistumaan kotoa, koska siitä syntyy sosiaalinen paine 
olla läsnä harjoituksissa ja peleissä.

Näin olen rakentanut itselle kehykset harrastaa pienin vaivoin liikuntaa ja integroinut 
sen osaksi omaa elämääni. Aivan kuin vanhemmat piilottavat lapsille terveellisiä kasviksia 
makkaroiden sekaan, niin myös terveelliset elämäntavat tulee olla huomaamaton osa elämää 
ja niitä tulee tehdä vaivattomasti normaalin arjen ohessa. Jokaisen, joka haluaa muuttaa omia 
elämäntapojaan terveellisemmäksi, tulee löytää omat kiinnostuksen kohteensa ja pienin askelin 
tehdä niistä toistuvia tapoja, jotka ennen pitkää muuttuvat rutiineiksi. 
Äkilliset elämäntapamuutokset eivät pitkällä aikavälillä onnistu. 

Seuraavaksi esittelen muutamia asioita, joilla voi helposti muuttaa omia elämäntapojaan terveellisempään suuntaan:

#### Juo enemmän vettä

Tutkimusten mukaan jo lievä nestehukka aiheuttaa heikentynyttä ongelmanratkaisukykyä, 
mielialan äkillisiä muutoksia ja verenkierron heikkenemistä sekä [miehillä](http://www.ncbi.nlm.nih.gov/pubmed/21736786) 
että [naisilla](http://jn.nutrition.org/content/142/2/382.full). Lievän nestehukan seurauksena voi olla huonontunut 
työmuisti sekä keskittymiskyvyn heikkeneminen. Veden juonti vähentää myös nälän tunnetta, ja itseasiassa ihmiset 
usein [sekottavat nämä kaksi keskenään](http://www.ncbi.nlm.nih.gov/pmc/articles/PMC2849909/). Korvaa iltapäivän 
naposteltavat pullollisella vettä niin pidät näläntunteen loitolla ja siten syöt vähemmän.

#### Syö vähemmän

Haluatko vähentää painoa? Syö vähemmän.

> kalorit sisään > energiankulutus => paino nousee   
> kalorit sisään < energiankulutus => paino laskee

Jos kulutat enemmän energiaa kuin syöt, keho käyttää omia energiavarastojaan kulutuksen kattamiseksi. 
[Yksi gramma rasvaa sisältää 9 kilokaloria](https://en.wikipedia.org/wiki/Food_energy#Nutrition_labels) energiaa, 
joten laihtuaksesi yhden kilogramman viikon aikana sinun tulee syödä noin 9000 kilokaloria vähemmän kuin mitä kulutat. 
Koska useimmille kulutuksen nostaminen noin paljon liikunnan avulla on tekemätön paikka, tulee sen sijaan syödä 
vähemmän. Suomessa ihmiset syövät [keskimäärin 3200 kcal per päivä](https://en.wikipedia.org/wiki/List_of_countries_by_food_energy_intake), 
joka on kevyttä liikuntaa harrastavalle toimistotyöläiselle hieman liikaa.

#### Nuku paremmin ja enemmän

Kaltaisteni internetiä hengittävien ihmisten on vaikea laskea elektronista laitetta käsistään illan myötä. 
Näytöistä lähtevä sininen valo on erityisen [tehokas sotkemaan ihmisen vuorokausirytmiä](http://www.ncbi.nlm.nih.gov/pmc/articles/PMC2831986/), 
joten ota ehdottomasti käyttöön [f.lux](https://justgetflux.com) tai vastaava sovellus, 
joka nostaa näytön värilämpötilaa illan edetessä.

Useat ihmiset eivät nuku tarpeeksi vain koska eivät malta mennä ajoissa nukkumaan. On todettu, että unenpuute aiheuttaa 
samanlaisia oireita kuin [jos olisi kännissä](http://www.ncbi.nlm.nih.gov/pmc/articles/PMC1739867/). Se myös 
heikentää [ihmisen päätöksentekokykyä](http://postcog.ucd.ie/files/Hrrison%20and%20horne.pdf) ja 
[emotionaalista herkkyyttä](https://www.researchgate.net/profile/Michele_Ferrara2/publication/41190268_Lack_of_sleep_affects_the_evaluation_of_emotional_stimuli/links/0046352e24d29a2723000000.pdf), 
jotka molemmat ovat tärkeitä muun muassa työelämässä. Yritykset kieltävät tulemasta 
päissään työpaikalle tapaturmien pelossa, mutta pikemminkin pitäisi olla huolestunut työntekijöiden unensaannista.

Ihmisen uni [rytmittyy 90 minuutin jaksoihin](http://www.ttl.fi/fi/tyohyvinvointi/tyoaika/uni_ja_vireys/Sivut/default.aspx), joten kannattaa ajoittaa oma herääminen sen mukaan. [Sleepyti.me](http://sleepyti.me) on hyvä työkalu oikean mittaisen yöunen varmistamiseksi. 


#### Älä syö työpaikalla

Useat nauttivat lounaansa työpaikalla joko suoraan työpisteellä tai taukotiloissa, jotta pääsisi nopeasti 
takaisin työn touhuun ja ehtisi syödä puolen tunnin ruokatauon aikana. Ei ole kuitenkaan hyvä pitää itseään 
keskittyneenä yhteen asiaan koko päivää, vaan anna lounastauon aikana itsesi harhailla esimerkiksi läheiseen 
puistoon ja ajatustesi jonnekin aivan muualle. 

Tutkimusten mukaan [tauot tekevät hyvää keskittymiskyvylle](http://news.illinois.edu/WebsandThumbs/Lleras,Alejandro/Lleras_sdarticle-17.pdf) 
ja [rauhassa syöty ja pureskeltu ateria](http://www.andjrnl.org/article/S2212-2672(13)01673-0/abstract) vähentää ruuasta 
saatavien kaloreiden määrää. Ihminen [ei sovellu liukuhihnatyöhön](https://medium.com/@yeptom/we-are-not-linear-processes-f0858a0cda88) 
ja sprinttereidenkin on välillä pidettävä taukoja, jotta voivat jälleen suorittaa maksimaalisella teholla. 
Vaihtamalla miljöötä edes lounastauon ajaksi sallit itsellesi ja ajatuksillesi tarvittavan lepohetken.

#### Seiso ja venyttele

[Washington Postin grafiikka](http://apps.washingtonpost.com/g/page/national/the-health-hazards-of-sitting/750/) kuvastaa 
hyvin istumatyön vaaroja. Nousemalla välillä seisomaan ja venyttelemällä ruumistasi vähennät lihaksiin kohdistuvaa 
staattista rasitusta. Samalla veri lähtee kiertämään ja sillä taas on [positiivisia vaikutuksia ajattelutyöhön](http://www.sciencedirect.com/science/article/pii/S105381191501071X). 

Erityisen vaarallinen ammattitauti on välilevynpullistuma, joka pääsee syntymään mikäli selkärankaa on 
kuormitettu väärässä asennossa pitkän aikaa. Nikamien välissä olevat välilevyt ovat kuin pesusieniä, jotka 
pullahtavat nikamien välistä pois kun niitä painetaan pitkään vain toiselta reunalta. Välilevynpullistuman 
korjaaminen on pitkä ja tukala prosessi, joten on järkevää panostaa vaivan ennaltaehkäisyyn.

#### Liiku enemmän

Liikuntaa ei tulisi harrastaa painonpudotuksen vaan oman elimistösi jaksamisen vuoksi. Kaikenlainen liikunta on 
hyvästä: valitse portaat hissin sijaan, pidä iltapäivän paltsut kävellen tai käy ulkona vartin kävelylenkillä. 
Jo pelkän [kävelyn on todettu vähentävän riskiä sairastua 2. tyypin diabetekseen](http://link.springer.com/article/10.1007/s00125-013-2845-9/fulltext.html). 
Ota siis tavaksi jäädä pari pysäkkiä aikaisemmin kulkuvälineestä työmatkalla ja kävele kauppareissut.

Itse olen lähes korvannut joukkoliikennevälineet [kaupunkipyörillä](https://www.hsl.fi/kaupunkipyorat), 
joiden mukaan ottaminen päivittäiseen rutiiniin oli juuri sellainen pieni askel terveempään elämään, jonka 
voi olettaa jäävän pidempiaikaiseksi tavaksi. Jos sen sijaan olisin alkanut juoksemaan työmatkoja, olisin 
todennäköisesti lopettanut jo ensimmäisen viikon jälkeen.

Myös voimaharjoittelu on istumatyötä tekevälle erityisen tärkeää. Kuntosalia ei välttämättä tarvita, 
koska omalla [ruumiinpainollakin voi harjoitella monipuolisesti](http://www.nerdfitness.com/blog/2009/12/09/beginner-body-weight-workout-burn-fat-build-muscle/). 
[Lihastohtorin blogi](https://lihastohtori.wordpress.com) on puolestaan loistava lihasharjoittelun 
tieteen popularisoija, mistä aloitteleva kuntoilija saa hyviä vinkkejä siihen kuin treenaamisesta saa kaiken hyödyn irti.

#### Yhteenveto

Ainoa keino kohti terveempää elämäntapaa on edetä pienin askelin ja rakentaa mahdollisimman vähän 
vaivaa lisääviä rutiineja. Mitä vähemmän uudet tavat lisäävät vaivannäköä, sitä todennäköisemmin ne muuttuvat pysyviksi rutiineiksi.

Keho on kuin koodia: mitä enemmänjaksat pitää itsesi kurinalaisena ja pienin askelin lisätä hyviä 
käytänteitä, sitä helpompaa ylläpito on. Jos taas päästät ruumiin rapistumaan, 
on sen uudelleen rakentaminen todella vaikeaa. Ruumista ei voi kirjoittaa alusta alkaen uudestaan, ja joskus vahingot on korjaamattomia.