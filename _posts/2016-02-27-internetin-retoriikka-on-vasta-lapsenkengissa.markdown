---
layout: post
author: 'Teemu Tiilikainen'
title: Digitalisaation retoriikka on vasta lapsenkengissä
date: 2016-02-27 11:51:36.000000000 +02:00
---
Retoriikka eli puhetaito on oppi menestyksekkäästä ja vakuuttavasta puhumisesta. Alunperin sitä kehitettiin antiikin Kreikassa ja sillä tarkoitettiin nimenomaan oppia menestyksekkäästä poliittisesta puhumisesta. Retoriikka ei ole pelkkää kaunopuheisuutta, vaan sisältää myös kyvyn ilmaista itseään ja viestiä toisille oman tarkoituksensa.

Antiikin valtakuntien taantuessa myös retoriikan opiskelu ja merkitys hiipui. Antiikkia voidaan kuvata retoriikan kulta-aikana, sillä ihmisten välinen viestintä vaati heidän kokoontumista samaan paikkaan, jossa viestintä oli puoleksi kuunneltua ja puoleksi puhuttua. Tämä suorastaan pakotti ihmiset opiskelemaan retoriikkaa, jotta he saisivat ajatuksensa kuuluviin muiden ymmärtämällä tavalla. Myös informaation jakaminen ja ihmisten välinen viestintä kulki käsi kädessä.

Esko Kilpi on ansiokkaasti kirjoittanut (myös) [teknologioiden vaikutuksesta ihmisten viestinnän muotoihin](https://medium.com/@EskoKilpi/why-we-talk-about-information-and-communication-technologies-366188f9268c). Kirjapainon keksimisen myötä viestintä muuttui puoleksi kuunnellusta ja puoleksi puhutusta lähes kokonaan luettavaksi, ja tämä vain entisestään vahvistui sunnuntai-sanomalehtien korvatessa ihmisten kokoontumisen kirkolle vaihtamaan viikon uutisia. Informaation jakaminen ja ihmisten välinen viestintä oli erotettu, kun informaatiota jaettiin kirjoin ja sanomalehdin. Kun antiikin viestintäkulttuuri pakotti ihmisiä kokoontumaan yhteen, niin uuden ajan viestintäkulttuuri kehotti jäämään kotiin lukemaan.

> According to some scholars, print metaphorically silenced the spoken word. “The orators of Rome gave way to the men of letters.”

Internetin ja digitalisaation myötä olemme keskellä kirjapainon keksimistä vastaavaa viestinnän vallankumousta. Internetin ansiosta ihmisten ei enää tarvitse olla fyysisesti läsnä toistensa kanssa käydäkseen puoleksi luettua ja puoleksi kirjoitettua keskustelua toistensa kanssa. Sosiaalisen median kautta käytävä retoriikka on vuosituhansiin lähimpänä sitä viestinnän muotoa, jota Rooman Agoralla harrastettiin 2000 vuotta sitten.

Kieli muokkautuu kulttuurin mukaan ja kulttuurista voi oppia paljon tutkimalla sen lingvistiikkaa. Esimerkiksi Perussa elävien Matsien kieli on siitä erikoinen, että jokaisen viestityn lauseen todenmukaisuudelle tulee antaa todisteita. Matsienkin kieli on kehittynyt satojen vuosien saatossa vastaamaan heidän kulttuurin tarpeita. Kielen ja retoriikan kehitys ei tapahdu sormia napsauttamalla.

> Lol Augustus senkin noob! Spartta laiset vittuun ateenasta!!

Tänä päivänä internetissä käytävä retoriikka on pääsääntöisesti niin huonoa, että Platon häpeäisi silmät päästään. Teknologia kehittyy kuitenkin ihmisiä nopeammin ja kasvukivut ovat välttämättömiä. Minulla riittää kuitenkin vielä uskoa ihmiskuntaan ja siihen että tulevat sukupolvet löytävät vuosisatoja kadoksissa olleen retoriikan taidon uudelleen. Kun ihmiset oppivat uudelleen ilmaisemaan itseään ja perustelemaan omia mielipiteitään, niin väistämättä myös muiden ihmisten ymmärtäminen helpottuu, eikä maailma olekaan enää niin mustavalkoinen.

Ehkä meillä vielä on toivoa.

Luettavaa:
https://en.wikipedia.org/wiki/Rhetoric
https://www15.uta.fi/kirjasto/nelli/verkkoaineistot/yht/puro.pdf
http://nautil.us/blog/5-languages-that-could-change-the-way-you-see-the-world
https://medium.com/@EskoKilpi/why-we-talk-about-information-and-communication-technologies-366188f9268c
