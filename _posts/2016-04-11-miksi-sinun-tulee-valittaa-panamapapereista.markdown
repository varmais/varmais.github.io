---
layout: post
author: 'Teemu Tiilikainen'
title: Miksi sinun tulee välittää Panamapapereista
date: 2016-04-11 18:55:43.000000000 +03:00
---
Panamapapereiden vaikutusta on vaikea arvioida, koska niiden laajuus kuulostaa maallikon korvaan todella suurelta: 2600 gigatavua dataa, 11,5 miljoonaa dokumenttia, kytköksiä 200 maahan ja kiistämättä isoin vuoto journalismin historiassa. Panamapaperit ovat merkittävyydessään jopa isommat kuin Snowdenin paljastukset muutama vuosi takaperin.

Edes 100 mediaorganisaation työ yli 80 eri maassa ei ole ollut riittävästi käymään läpi kaikkea aineistoa, johtuen ehkä käytössä olevien työkalujen tehottomuudesta, ja vasta julkaisemalla kaiken materiaaliin internetiin voidaan valjastaa joukkoistamisen voima ja selvittää paljon uusia laittomuuksia. Siltikin koko aineiston läpikäymiseen ja jälkipyykin pesuun kuluu vielä monta vuotta. On siis täysin ymmärrettävää jos vielä tällä hetkellä ei tajua näiden paljastusten merkitystä tai ne eivät tunnu liittyvän sinun elämääsi.

Yhtiöiden perustamiseen ulkomaille on useita täysin laillisia ja perusteltuja syitä, mutta valitettavan usein veroparatiiseihin perustettujen yritysten motiivina on laittomuudet kuten rahanpesu, korruptio tai veropetokset. Suomalaisten omistamat panamayritykset katsotaan verottajan toimesta lähes poikkeuksetta niin sanotuiksi väliyhtiöiksi, joten laillista helpotusta Suomen kohtuuttomaan verotasoon sieltä ei saa.

Panamapapereista ei kuitenkaan ole odotettavissa pelastusta tämän maan tai Euroopan unionin talouteen, eikä keräämättömillä veroilla olisi estetty julkisen talouden leikkauksia. Vaikka kaikki maailman veroparatiisit suljettaisiin, katoaa varallisuus Suomesta edelleen sinne missä sitä verotetaan keveämmin.

Pohjimmiltaan Panamapapereissa ei kuitenkaan ole kysymys menetetyistä verotuloista, eikä oikeastaan edes rahasta. Panamapapereissa on kyse demokratian korruptiosta.

> Panamapapereissa on kyse demokratian korruptiosta.

Edesmenneen huikean ekonomin Albert Hirschmanin mukaan kansalaisella on kaksi mahdollisuutta vaikuttaa asioihin: pitää ääntä tai lähteä menemään. Lasten saamaan luokattomaan opetukseen kyllästynyt vanhempi voi viedä asian rehtorin kuultavaksi tai viedä lapsensa toiseen kouluun. Mielestään kaltoin kohdeltu työntekijä voi vaihtaa työpaikkaa tai valittaa asiasta esimerkiksi työpaikan luottamusmiehelle. He eivät kuitenkaan pois lähdettyään enää pääse nauttimaan lyhyemmästä koulumatkasta tai vanhan yrityksen työsuhde-eduista.

Kun ihmiset kätkevät rahansa veroparatiiseihin, he rikkovat tätä sääntöä. He lähtevät menemään piilottamalla varallisuutensa ulkomaille ja pitävät ääntä lobatessaan päättäjiä, lahjoittaessaan poskettomia summia vaalikampanjoihin tai maksaessaan suoraan rahat pimeästi toisille veroparatiisitileille. Samaan aikaan he nauttivat yhteiskunnan hedelmistä ja pyrkivät toimillaan muuuttamaan niitä entistä edullisemmiksi heille itselleen. Kun jokin taho lahjoittaa tai vastuullisessa asemassa oleva vastaanottaa laittomasti rahaa, on kyseessä korruptio, eli toimivallan väärinkäyttö yksityisen edun tavoitteluun.

Korruptio lisää pahuutta ja kurjuutta niin yksilöille ja kansakunnille kuin myös luonnolle. Korruptio lisää köyhyyttä ja tuhoa laillista liiketoimintaa, ilkkuu demokratialle ja tuhoaa siitä kärsivien ihmisten uskon oikeuslaitokseen ja valtaapitäviin. Korruption vuoksi maailmassa kuolee enemmän ihmisiä kuin kaikissa terroristijärjestöjen iskuissa yhteensä. Korruptiota voi kuivailla sanoilla "käänteinen Robin Hood", eli se riistää köyhiltä ja heikoilta sekä antaa rikkaille ja ahneille.

Panamapaperit tulevat olemaan ensimmäinen suuri askel kohti kansainvälisen korruption kitkemistä. Valtaapitävät ja valtaa ohjailevat tahot vihaavat Panamapapereiden kaltaisia paljastuksia, koska ne lisäävät (laillisen ja laittoman) päätöksenteon läpinäkyvyyttä. Tietämätön kansa on helpompi pitää kurissa ja nuhteessa. Aikakautemme positiivisen trendi on internet ja ihmisten pääsy käsiksi kaikkeen maailmassa olevaan tietoon. Pienempienkin paljastusten myötä on kaadettu hallituksia ja käynnistetty vallankumouksia.

Islannin pääministeri oli ensimmäisiä Panamapapereiden "uhreja", ja aivan syystä Islannin Piraattipuolue johtaa nyt gallupeja. Mikäli täkäläinen politiikka tuntuu olevan rikki ja tuntuu ettei sinun mielipiteellä tai päätöksillä ole mitään väliä, [löytyy myös Suomesta vaihtoehto](http://piraattipuolue.fi/agenda/puolueohjelma) joka ajaa yksilönvapautta, päätöksenteon avoimuutta sekä demokraattisempaa yhteiskuntaa. Jokaisella meistä on kaksi tapaa vaikuttaa, on vain itsestä kiinni miten niitä käyttää.
