---
layout: post
author: 'Teemu Tiilikainen'
title: 'Atkins ja Talko: Avoimet opetusmateriaalit kehittävät opetuksen laatua'
date: 2015-08-19 23:43:08.000000000 +03:00
---
Tänä vuonna on käyty paljon keskustelua avointen opetusmateriaalien roolista suomalaisessa koulutuksessa. HAAGA­-HELIA ammattikorkeakoulun tietojenkäsittelijöiden ainejärjestö Atkins ry ja liiketalouden opiskelijoiden ainejärjestö Talko ry vetoavat HAAGA­-HELIAan, jotta ammattikorkeakoulun puolella ryhdytään toimiin avointen ja yhtenäisten opetusmateriaalien käyttöönottamiseksi liiketalouden ja tietotekniikan opetuksessa.

Nykyinen tilanne turhauttaa opiskelijoita. Mikäli opiskelija ei ole tallentanut opetusmateriaaleja itselleen ennen opintojakson sulkeutumista verkko­oppimisalustasta, ei materiaaleihin ole enää mahdollista päästä käsiksi. Avoimet oppimateriaalit mahdollistavat pääsyn materiaaleihin kaikissa opintojen vaiheissa.

Opettajakunnan yhdessä tuottamat materiaalit tuottavat laadukkaamman lopputuloksen ja tasoittavat opintojaksototeutusten välisiä eroja. “Ei ole mikään salaisuus, että taso ja toteutustavat vaihtelevat erittäin paljon liiketalouden opintojaksojen eri toteutusten välillä”, Talko ry:n puheenjohtaja Lasse Sivenius huomauttaa. “Silti koulun tulee saada henkilökunta puhaltamaan yhteen hiileen. Tämä on sekä opiskelijoiden että koulun yhteinen etu.”

Opettajien työtunneista osa on varattu opintojaksojen materiaalin luomiseen. Saman opintojakson toteutuksille eri materiaalien luominen on henkilöstön työajan tuhlaamista. Myös HAAGA­-HELIAssa voidaan säästää materiaalien luomiseen kulutettavissa henkilöstöresursseissa ja ohjata ne esimerkiksi henkilökunnan kouluttamiseen ja opetusmetodien kehittämiseen.

“Suomen tulisi olla tietotekniikan edelläkävijämaa, mutta maailmalla ollaan tässä asiassa meitä edellä. Esimerkiksi Massachusettsin teknillisessä korkeakoulussa ollaan erittäin tyytyväisiä heidän OpenCourseWare­ohjelmaan ja opintomateriaalien avoimeen jakamiseen”, kertoo Atkins ry:n puheenjohtaja Teemu Tiilikainen. “Yhteisten opetusmateriaalien käyttöönotto on vapauttanut opettajat keskittymään ammattikorkeakouluopetuksen ytimeen, eli henkilökohtaiseen ohjaukseen, yksityiskohtiin keskittyviin keskusteluihin ja projektipohjaiseen oppimiseen”, Tiilikainen jatkaa.

Avoin opetusmateriaali parantaa opiskelijoiden sitoutumista koulutusohjelmaan. Kritiikki kehittää opetusmateriaalien laatua ja tämä puolestaan nostaa ammattikorkeakoulun profiilia. Avoimesti saatavilla olevaa opetusmateriaalia tarkastelemalla HAAGA-­HELIAan hakevat opiskelijat saavat paremman kuvan opetettavista asioista, jolloin koulutusohjelmaan pettyneitä opiskelijoita on vähemmän ja keskeyttäjien määrä pienenee.

Lisätiedot:

Atkins ry
Teemu Tiilikainen, puheenjohtaja
050 463 0004, pj@atkins.fi

HAAGA-­HELIAn liiketalouden opiskelijat Talko ry
Lasse Sivenius, puheenjohtaja
040 742 5858, lasse.sivenius@talko.fi
