---
layout: post
author: 'Teemu Tiilikainen'
title: Viekö koneet meidän työt - pitäisikö edes kiinnostaa?
date: 2015-10-07 21:28:16.000000000 +03:00
---
> "Tajuatko, että digitalisaatio vie meidän työpaikat. Millon viimeksi näistä on ollut mitään hyötyä kenellekkään. Nimeä yksikin esimerkki KehruuJennyn jälkeen."

Näin kirjoitti ystäväni eräänä päivänä FB-seinälleni. Vaikka kommentti ja sen oheen liitetty kuva lähetettiin huumorimielessä, on media repinyt jo vuosia raflaavia otsikoita ja pelotellut meitä työpaikkojen katoamisella sekä ikuiseen megatyöttömyyteen vajoamisella. Ajattelin jakaa ajatuksiani aiheesta, koska futurologia on suuri kiinnostuksen kohteeni. Alan asiantuntijaksi en voi itseäni tituleerata, mutta pyrin kuitenkin tulkitsemaan tulevaa karkeiden suuntaviivojen mukaan.

Jo 1930-luvulla John Maynard Keynes kirjoitti esseessään Economic Possibilities for out Grandchildren, että emme tule löytämään keinoja luoda uutta työtä yhtä nopeasti kuin kadotamme teollistumisen myötä. Ainakin otsikoita tulkiten asiantuntijat ovat nykyään enemmissä määrin samaa mieltä Keynesin kanssa. Keynesin esseessä huomioitavaa on, että se on kirjoitettu keskellä 1930-luvun suurta lamaa. Yhteistä Keynesin esseelle ja nykypäivän otsikoille on se, että myös tällä hetkellä olemme keskellä yhtä pahimmista talouden kuopista modernin historian aikana.

![Työn laadun muutos](http://cdn.static-economist.com/sites/default/files/imagecache/original-size/images/print-edition/20140118_FBC169.png)

Tehdyn työn muoto on kiistatta muuttunut vuosien saatossa. Ensin teollinen vallankumous teki ihmisen aivoista työn suorittajia lihasten sijaan, ja meneillään oleva muutos tekee aivoista työn suorittajan sijaan rajapinnan tietokoneiden käyttöön.

Aikaisemmat innovaatiot ovat kuitenkin poikkeuksetta lisänneet työn määrää ja ihmisten vaurautta. Esimerkiksi Britanniassa kotitalouksien vaurauden määrä tuplaantui vuosien 0 - 1570 välillä, triplaantui vuosien 1570 - 1875 välillä ja yli triplaantui vuosien 1875 - 1975 välillä. Kuitenkin viimeisten noin neljänkymmenen vuoden aikana esimerkiksi amerikkalaisten kotitalouksien tulot ovat pysyneet lähes ennallaan ja EU:n johtavissa maissa reaalipalkat ovat pysyneet lähes samana nousseesta tuottavuudesta huolimatta. Jotain siis on pakko olla pielessä?

#### Onko työn väheneminen ongelma?

John Maynard Keynes myös ennusti ihmisten tekevän 2030-luvulle tultaessa 15-tuntisia työviikkoja. Vaikka suomalaisen keskimäärin tekemien työtuntien määrä onkin tippunut tasaisesti viimeisten sadan vuoden ajan, on 15-tuntiseen työviikkoon vielä matkaa. Varsinkin kun nykyinen poliittinen tahtotila osoittaa pikemminkin työtuntien lisäämiseen.

![Suomalaisen tekemät työtunnit vuodessa](http://tilastokeskus.fi/artikkelit/2012/art_2012-09-24_002_001.gif)

Fakta kuitenkin on, että tarvittavan työn ja työvoiman määrä tulee vähenemään entisestään. Elämme tällä hetkellä suuren murroksen kynnyksellä, ja todella monet perinteiset ammatit tulevat katoamaan. Jo muutaman vuoden päästä Onnibussia tai [Kiitolinjan-rekkaa](http://business.financialpost.com/news/energy/how-canadas-oilsands-are-paving-the-way-for-driverless-trucks-and-the-threat-of-big-layoffs) ei enää aja ihminen, [postisi ei enää tule posteljoonin kuljettamana](https://www.posti.com/tiedotteet/2015/20150901_robottikopteri.html), [NHL-kierroksen raporttia ei enää kirjoita journalisti](http://www.theverge.com/2015/1/29/7939067/ap-journalism-automation-robots-financial-reporting) ja [Inexin varastolla ei enää tunaroi opiskelijat](https://www.youtube.com/watch?v=6KRjuuEVEZs). Miltä siis tulee näyttämään työttömien valtaama tulevaisuus, mistä ihmiset löytävät mielekkyyttä elämään ja mikä pelastaa yhteiskunnan?

#### Perustulo
Perustulo mainittiin tänä vuonna ensimmäistä kertaa hallitusohjelmassa (ei tarkistettu tieto) ja hyvä niin. Olen jo pitkään väittänyt, että seuraavien 15 - 30 vuoden aikana perustulosta tulee yhteiskunnalle välttämättömyys seuraavien trendien vuoksi:

- **Digitalisaatio ja koneellistuminen tuhoaa perinteisen keskiluokan.** Jäljelle jää enää matalapalkkaisia palvelualan töitä tai korkeaa koulutusta sekä erikoistumista vaativia korkeapalkkaisia asiantuntijatöitä. Perustulo korvaa ja korjaa rikkinäiset sosiaaliturvien muodot sekä mahdollistaa ihmisten tekevän niin paljon tai vähän töitä kuin haluavat.
- **Työnteon ja työvoiman tarve vähentyy.** Perinteistä työtä ei niin sanotusti tule riittämään kaikille. "Riittää" on kuitenkin väärä termi, sillä kysymys pitäisi pikemminkin olla kuinka monen tarvitsee enää ylipäänsä tehdä perinteistä työtä. Perustulo mahdollistaa riippumattomuuden työstä saataviin tuloihin ja vapauttaa ihmiset tuottamaan arvoa yhteiskunnalle itselleen mielekkäällä tavalla.
- **Kulttuurintuotannon desentralisoituminen.** Milloin viimeksi luit artikkelin Wikipediasta? Entä milloin viimeksi katsoit ei-kaupallisen videon YouTubesta? Entä nauroit Riemurasiassa jonkun 9gagiin Imgurista repostaamaa, alunperin 4chanissä julkaistua hauskaa meemiä? Kulttuurintuotanto on eräs yhteiskunnalle arvoa tuottava keino, ja sen desentralisoituminen ammattilaisilta harrastelijoille on jo käynnissä. Jos isot artistit jo nykyään valittavat tulojensa vähyydestä, niin miten harrastelija voisi tulla musiikillaan toimeen? Vuonna 2014 indie-pelinkehittäjän [keskiansio oli 10 500 euroa](http://www.gamasutra.com/view/news/221533/Game_Developer_Salary_Survey_2014_The_results_are_in.php). Perustulo mahdollistaa meidän kaikkien hauskanpidon.

Yhteenvetona ihmisten ei tulisi olla huolissaan työpaikkojen katoamisesta. Tuskin kukaan haluaa tehdä töitä tai muitakaan asioita koska se on pakollista selviytymisen kannalta, vaan siksi että saa elämäänsä mielekästä sisältöä. Työelämän ja yhteiskunnan muutosta tulisi siis odottaa innolla ja varautua siihen poliittisin päätöksin. Ihmiskunta on ennenkin pystynyt määrittelemään työnteon uudestaan, enkä näe syytä miksei siihen pystyttäisi nytkin. On tärkeää erottaa tämä: tulevaisuudessa voi olla pula työpaikoista, mutta ei työstä. Työn määritelmä tulee vain muuttaa ansaintamahdollisuudesta lisäarvontuottomahdollisuudeksi.

Olen ollut jo vuosia perustulon puolestapuhuja, ja lupaan valottaa ajatuksiani perustulosta myöhemmin tässä blogissa. Tai no miksi maksaa vaivaa, [teknologinen singulariteetti](http://io9.com/5534848/what-is-the-singularity-and-will-you-live-to-see-it) on enää muutaman vuosikymmenen päässä. Silloin meidän kenenkään ei enää tarvitse tehdä töitä, *ikinä*.
