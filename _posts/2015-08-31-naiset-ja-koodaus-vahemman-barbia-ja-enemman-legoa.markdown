---
layout: post
author: 'Teemu Tiilikainen'
title: Naiset ja koodaus - vähemmän barbia ja enemmän legoa
date: 2015-08-31 19:56:29.000000000 +03:00
---
[Kickstarterissa menestynyt](http://www.theguardian.com/technology/2014/jan/27/hello-ruby-kids-coding-book-kickstarter) Linda Liukkaan Hello Ruby -kirja on viimein tilattavissa ja asia on saanut ansaitusti [medianäkyvyyttä](http://www.hs.fi/raha/a1440730162960). Näin miehen näkökulmasta "hieman" provosoivan Hesarin artikkelin johdosta haluan avata sukupuolten välistä kuilua IT-alalla. Vaikka en ole vielä päässyt tutustumaan kyseessä olevaan teokseen, uskon että Hello Ruby -kirja ei ole tärkeä teos sen vuoksi että saataisiin parempia sovelluksia kuukautiskierron seuraamiseen, vaan siksi että se viestittää kaikille lapsille tietokoneen käytön olevan hyväksyttävää sukupuolesta huolimatta.

Koodausta pidettiin aikanaan naisten työnä. Hyvä palkkataso houkutteli naisia ATK:n pariin jopa siinä määrin että [Cosmo kirjoitti aiheesta 1967](http://thecomputerboys.com/wp-content/uploads/2011/06/cosmopolitan-april-1967-1-large.jpg). Ja tämä kaikki aikana, jolloin koko ajatus naisen työurasta oli kiikun kaakun hyväksyttävä. Toisaalta koko teoria naiskoodareista hieman romuttuu, kun todetaan 60-luvun koodauksen olevan [naisia puhkomassa reikiä kortteihin](http://cdn.theatlantic.com/assets/media/img/posts/computer_wide.jpeg) ahtaassa kellarissa, kun [miehet suunnittelevat ohjelmia yläkerrassa viskilasin kanssa](http://cdn.theatlantic.com/assets/media/img/posts/whiskey%20mad%20men.JPG).

Miksi naisia ei sitten enää hakeudu niin paljoa IT-alalle? Ja miksi nykyään IT-alalla naiset [hakeutuvat muualle kuin koodaustehtäviin](http://media.dice.com/report/spotlight-on-women-in-tech-3/)? Joidenkin tutkimusten mukaan open source -projekteihin osallistuvista koodareista vain 1,5 % on naisia.

Kuvitelkaa 19-vuotias, juuri oman identiteettinsä löytänyt (tai ainakin luullut löytäneensä) teinityttö, laittakaa hänet tilanteeseen joka toimii sellaisten sosiaalisten normien mukaan joihin hän ei ole tottunut ja puhuen asioista joista hän ei ymmärrä mitään, sen jälkeen kertokaa hänelle että täällä naisilla on vaikeaa. Mikä on todennäköisyys että hänestä tulee koodari?

**Kenestäkään ei tule koodaria parikymppisenä.** Ei naisesta, eikä liioin miehestä. Pohjatyö koodariksi ryhtymiselle ja ne tarvittavat ahaa! -elämykset, jotka tulevat niistä hetkistä kun itse saa jotain toimivaa aikaan, koetaan paljon aikasemmin. Rakkaus pulmien ja palapelien ratkaisemiseen syntyy jo lapsena. Valitettavasti sukupuoliroolit ovat aiheuttaneet sen, että sillä aikaa kun 1980-90 -luvuilla varttuneet pojat ovat [leikkineet legoilla ja rakentaneet perunaritsaa](https://www.google.fi/search?q=poikien+lelut), ovat tytöt [leikkineet barbeilla ja peilanneet meikkipöydän äärellä](https://www.google.fi/search?q=tyttöjen+lelut). Siksi suurempi osa ongelmanratkaisusta ja asioiden rakentamisesta nauttivista ja sitä kautta ohjelmointia harrastavista ihmisistä on miehiä. Tämä johtaa väistämättä epätasaisuuteen sukupuolten välillä tietyillä aloilla.

Entä mitä IT-alalla voidaan tehdä sukupuolten välisen kuilun kaventamiseksi sillä aikaa kun uusi koodarisukupolvi varttuu työikäiseksi?


* Yritysten tulee kiinnittää huomiota kieleen, jolla ne viestivät esimerkiksi avoimista työpaikoista. [Eräissä tapauksissa](https://wiki.gnome.org/GnomeWomen/OutreachProgram/2006) on todettu naisten ohittavan kilpailua painottavat (World's Best Developers!) ilmoitukset, mutta huomioivan paremmin oppimista ja mentorointia sisältävät ilmoitukset.

* Ei erivapauksia naisille. Yritykset eivät saa palkata tai laskea rimaa tietyissä tehtävissä vain koska henkilö on nainen ja hänet halutaan valita sen vuoksi. Koodari on koodari sukupuolesta riippumatta. Ohjelmoinnissa, kuten muissakin käsityöammateissa, vain henkilön tuottamalla arvolla tulee olla väliä.

* Ei syyllistetä koko alaa yksilöiden idiotismista. Näitä kiusaajia ja [kyseenalaisia asioita](http://nasty-programmer.tumblr.com/post/55775655715/if-programming-languages-were-women) löytyy joka alalta. Kutsutaan siis näitä henkilöitä kylmästi idiooteiksi ja jätetään demonisoimatta koko ala naisvastaiseksi.

* Fiksataan naisten ja miesten välinen selittämätön palkkaero. Tarkempaa tilastotietoa minulla ei ole, mutta uskon miesten ja naisten välisen [selittämättömän palkkaeron](http://lehti.tek.fi/tyoelama/naisen-euro-on-edelleen-95-senttia) olevan keskimääräistä pienempi IT-alalla. Silti jos huomaat kandidaatin neuvottelevan keskimääräistä matalammasta palkasta, huomauta hänelle asiasta. Vincitin kaltaiset yritykset, joissa [työntekijät tietävät toistensa palkat](http://www.aamulehti.fi/Kotimaa/1194935737765/artikkeli/suomen+parhaan+tyopaikan+tyontekijat+tietavat+toistensa+palkat+hyvaa+keskustelua.html) ovat tässä edelläkävijöinä.

* Avoimella viestinnällä puretaan ennakkoluuloja IT-alasta ja kerrotaan realistista kuvaa alan arjesta. Tästä esimerkkinä [Fraktion blogi](https://blog.fraktio.fi), jossa mm. [kesähessut ovat kertoneet kokemuksistaan](https://blog.fraktio.fi/2015/08/31/kesahessu-2-0).

Yhteenvetona voidaan todeta, että on tärkeää erottaa syyt ja seuraukset keskenään. Naiset eivät eivät jätä hakeutumatta IT-alalle koska se on miehiä suosiva, vaan IT-alasta on saattanut kehittyä miehiä suosiva, koska naisten määrä suhteessa miehiin on pieni. Se, tuleeko henkilöstä koskaan koodaria, määritetään paljon aikaisemmin hänen elämässä kuin lukion jälkeisessä yhteisvalinnassa. Kasvattakaa siis lapsenne mieluummin aktiivisiksi rakentajiksi passiivisten kuluttajien sijaan. Antakaa heille mieluummin [kasa legoja](http://wp.patheos.com.s3.amazonaws.com/blogs/barefootandpregnant/files/2014/05/Siennas-lego-gate.jpg) kuin uusi barbi.
