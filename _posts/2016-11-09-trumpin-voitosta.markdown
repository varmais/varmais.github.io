---
layout: post
author: 'Teemu Tiilikainen'
title: Mietteitä Trumpin voitosta
date: 2016-11-09 08:45:16.000000000 +03:00
---

[Tämä siis tapahtui](https://www.washingtonpost.com/news/the-fix/wp/2016/11/08/donald-trumps-path-to-victory-is-suddenly-looking-much-much-wider/).  

Trumpista voi olla montaa mieltä, mutta hän soitti mediaa kuin Prince 
kitaraa. Klikkien ja mainostulojen kiilto silmissä jokainen twiitti 
käännettiin otsikoiksi, samalla antaen Trumpille enemmän ja enemmän 
palstatilaa kampanjan edetessä.

Valitettavasti pyrkimykset rakentaa globalisoitunutta maailmaa alkavat 
sortua. Osa "eliitistä" on pyrkinyt rakentamaan heidän omaa rajatonta 
ja globaalia utopiaa samalla haukkuen kaikki vastakkaista maailmankuvaa 
edustavat ihmiset rasisteiksi ja typeryksiksi. Nyt kuitenkin enemmistö 
kansasta sekä Isossa-Britanniassa että Yhdysvalloissa on äänestänyt tätä 
globalisaatiota vastaan. Tässä riittää sosiologeille tutkittavaa moneksi 
moneksi vuodeksi, oli syynä sitten typeryys tai vilpitön pelko omasta 
tulevaisuudesta.

Valitettava fakta ihmisten ja talouden epävarmuudesta kuitenkin on, 
ettei globalisaatio ole ongelma, vaan digitalisaatio. Vieraat ihmiset 
eivät vie sinun töitäsi, vaan automatisaatio. Niitä töitä ei itseasiassa enää tule 
olemaan olemassa. Populistit antavat ihmisille vääränlaista toivoa 
hehkuttamalla menneisyyttä, kun todellisuudessa pitäisi valmistaa 
yhteiskuntia tulevaan muutokseen.

Jos tämä trendi jatkuu Ranskassa ja muissa Euroopan Unionin valtioissa, 
palaamme takaisin 1920-luvulle. Ei välttämättä maailmanloppu tai -sota, 
mutta epävakaa maailmanjärjestys, jossa jokainen maa taistelee omien 
etujensa puolesta. Se ei todellakaan ole ideaali tilanne, kun koko 
ihmiskunnan tulisi yhdessä taistella monta kertaluokkaa suurempia 
ongelmia, kuten ilmastonmuutosta, vastaan.

Ihmiset (erityisesti vanhemmat) selkeästi välittävät ja pelkäävät oman 
kulttuurin ja perinteiden puolesta. Sen sijaan että heitä haukutaan ykkösellä 
rasistiksi ja jätetään heidät huomiotta, nyt on aika yrittää 
ymmärtää ja sivistää toinen toistaan. Elämän suurimpia ongelmia on 
tajuta se paradoksi, kuinka samat asiat vaikuttavat aivan eriltä jos 
niitä katsotaan toisesta näkökulmasta.

Jokaisen tulee ulostautua omasta kuplastaan. Käykää baareissa jotka 
eivät ole teidän skeneä. Jutelkaa töissä toisten osastojen henkilöiden 
kanssa. Selatkaa enemmän subredditejä joiden sanomasta olette eri 
mieltä. Oikea muutos tapahtuu yksi ihminen kerrallaan.