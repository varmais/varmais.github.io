---
layout: post
author: 'Teemu Tiilikainen'
title: Miehittämättömät lennokit Horneteja korvaamaan?
date: 2017-02-01 19:16:16.000000000 +03:00
---

Postausta pukkaa pitkästä aikaa. Aiheena tänään on Puolustusvoimien hävittäjähankinnat ja se miksi nykyisiä
monitoimihävittäjiä ei ole vielä järkevää korvata miehittämättömillä lennokeilla. Aihe on herättänyt omassa
tech-orientoituneessa kaveripiirissä paljon keskustelua, ja vaikka ihailen useiden ystävieni positiivista 
tulevaisuudenkuvaa autonomisten lentolaitteiden osalta, on vielä paljon syitä miksi miehitettyjä sota-laitteita
vielä tarvitaan.

Yksi syistä on yksinkertaisesti se, että ihminen tulee vielä pitkään olemaan huomattavasti parempi sensori ja
päätöksentekijä kuin tekoäly, joten tunnistamista ja päätöksentekoa hävittäjissä ei voi vielä ulkoistaa koneille.
Maasta käsin tehtävää tunnistamista puolestaan haittaa huonot tietoliikenneyhteydet. Pelaajat valittavat jo 100
millisekunnin latenssista pelin aikana, joten voitte vain kuvitella kuinka jopa useiden sekuntien viive vaikuttaa
lennokkiohjaajan toimintaan. Käytössä oleva kuvayhteyskään ei varsinaisesti tule HDMI-kaapelia pitkin ja on altis
häirinnälle, joten tunnistaminen kuvayhteyden kautta voi olla erittäin haastavaa.

Suurten muutosten ja kehitysaskelten ajassa monesti ajatellaan, että jokin teknologia on jo aivan huulilla, vaikka
todellisuudessa sen kehittämiseen menee vielä kauan. Jotta miehittämättömät ja autonomiset lentokoneet voivat edes
jollain tasolla korvata miehitettyjä lentokoneita, täytyy tapahtua merkittäviä askelia ainakin kolmella eri taholla: 

1) Lentäminen
- Edes tavararahti ei vielä lennä itsenäisesti, joten ollaan vielä todella kaukana siitä, että esimerkiksi 
matkustajaliikenne kulkisi ilman lentäjiä, saatika sitten kone täynnä aseita. Itsenäistä lentämistä tarvitaan 
ohjatuissa lennokeissakin silloin, kun yhteys maassa olevan lentäjän ja lennokin välillä katkeaa. 

2) Taktinen tehtävien suorittaminen
- Eli adaptoituminen nopeasti muuttuviin tilanteisiin. Lennokin tulisi osata itsenäisesti havaita muuttuneet
olosuhteet ja mukautua niihin, jopa osata toimia vastoin annettuja ohjeita.

3) Aseiden käyttö
- Koneen tulisi osata ampua oikeaa kohdetta, oikealla aseella, oikeaan aikaan ja kaikkein tärkeimpänä oikeista syistä.

Esimerkiksi -99 Serbiassa NATOn hävittäjät olivat suorittamassa pommitustehtävää tutka-asemaa vastaan. Tehtävä
eteni muuten suunnitelmien mukaan, mutta pommien laukaisun jälkeen kohteen ulkomuoto selkeni lentäjille, ja he 
huomasivat olevansa pommittamassa paikallista kirkkoa. Kirkon torni oli tiedostelutietojen perusteella identifioitu 
tutka-asemaksi, jonka epäiltiin sijaitsevan alueella. Lentäjät totesivat tilanteen pikaisesti ja ohjasivat pommin
kesken lennon läheiselle pellolle, välttäen riskin turhista ihmisuhreista. Ollaan vielä todella kaukana siitä, että
tekoäly osaisi adaptoitua tilanteeseen kyseisellä tavalla.  

Itsenäisesti ja ohjatusti lentävien lennokkein kustannukset eivät myöskään vastaa sitä, mitä monet ihmiset luulevat 
niiden olevan. Monesti verrataan vain lennokkien ja lentokoneiden yksikköhintaa, mutta ei oteta huomioon muita 
laitteiden käyttökustannuksia. Semi-autonomiset ja etäältä ohjattavat lennokit vaativat kalliita hallintajärjestelmiä 
ja tietoliikenneyhteyksiä, joiden ylläpidon huomioon ottaen jopa yksinkertaiset lennokit ovat jopa kalliimpia kuin 
miehitetyt lentokoneet. 

Suurin osa lennokeista on myös halpoja, koska ne on tarkoitettu vain yhteen yksinkertaiseen tehtävään. Siten on 
onnistuttu pitämään niiden yksikköhinta alhaisena. Jos lennokeista tehdään yhtä monikäyttöisiä kuin esimerkiksi 
nyt käytössä olevasta F/A-18 -hävittäjästä, nousee sen yksikköhinta todella korkeaksi johtuen kalliiden 
havainnointivälineiden ja tietokoneiden tarpeesta.

![diner-triangle](http://cnqur.com/wp-content/uploads/Fast-Good-or-Cheap.jpeg)

Halvimmat lennokit tottakai kalpenevat ominaisuuksissa moderneille monitoimihävittäjille ja melkein tuovat mieleen 
jenkki-dinereista tutun kuvion (yllä). Yhteen saattaa saada riittävän aselastin, mutta [nopeus jää alle puoleen äänennopeudesta](https://en.wikipedia.org/wiki/General_Atomics_Avenger). 
Toisen saattaa saada kulkemaan lähes 20 machia, mutta ne ovat [kertakäyttöisiä ja maksavat 50 miljoonaa kappale](https://en.wikipedia.org/wiki/Hypersonic_Technology_Vehicle_2).

Lennokeista ei myöskään ole vielä taistelemaan ilmaherruudesta. Nykyisellään niitä käytetään lähinnä vain alueilla,
joilla vastustajan ilmapuolustus on joko tuhottu kokonaan tai on muuten olematonta, ja silti [lennokkeja tippuu
kuin kärpäsiä](http://www.washingtonpost.com/sf/investigative/2014/06/20/when-drones-fall-from-the-sky/). Ilmaherruuden
säilyttäminen tai ainakin sen puolustamiseen kykeneminen on kuitenkin nykyisen sodankäynnin kulmakivi. Esimerkiksi niin kauan kun Ruotsin puolustusvoimilla on käytössään tuplasti enemmän moderneja hävittäjiä kuin Suomella, voidaan puheet heidän
heikommasta iskukyvystä heittää romukoppaan, oli sodanaikainen miesvahvuus mitä hyvänsä.

Sotavälineisiin pätee robotisaation osalta samat säännöt kuin muitakin aloja: Toistuvat rutiinitehtävät tullaan
automatisoimaan ensin. Siksi lennokeillakin on ja tulee olemaan oma roolinsa sodankäynnissä, muun muassa
tiedustelutehtävissä. Suomen puolustusvoimien hävittäjien korvaajaksi niistä ei kuitenkaan vielä ole.
