---
layout: post
author: 'Teemu Tiilikainen'
title: Diginatiiveja ja diginaiiveja
date: 2016-05-04 10:56:45.000000000 +03:00
---
[YleX:n uutisjuttu diginatiiveista](http://yle.fi/ylex/uutiset/wordia_ei_osata_kayttaa_sahkoposti_on_mysteeri__onko_diginatiivien_teinien_hehkutuksella_mitaan_pohjaa/3-8849016) on herättänyt paljon keskustelua teinien ATK-taidoista. Suomessa elää sitkeästi uskomus, että Z-sukupolven ihmiset osaavat käyttää tietokonetta ikään kuin luonnostaan: Ovathan he varttuneet nenä kiinni tabletissa ja hallitsevat internetin käytön. Uskomus on kuitenkin väärä, sillä ihminen oppii vain ne asiat joiden kanssa on tekemisissä. Nuorille nämä päivittäiset työkalut ovat viihdesovelluksia ja pikaviestimiä, ei Exchangea ja Wordia.

Kuinka moni keski-ikäinen muuten käyttää Wordia tai sähköpostia päivittäin vapaa-ajalla? Tuskin moni. On muutenkin väärin tuomita uuden sukupolven tietoteknistä osaamista sen perusteella, kuinka hyvin he tuntevat menneiden sukupolvien työkalut. Työelämän perinteisiä työkaluja, kuten sähköpostia, on ollut kehittämässä kirjepostin aikakaudella varttuneet ihmiset. Nykyään sähköpostia korvaamaan on kehitetty Slackin ja Flowdockin kaltaisia työkaluja, joita puolestaan kehittävät aikanaan IRC-kanavilla hengailleet ihmiset.

Kuka tietää minkälaisia työkaluja kehittävät vuosituhannen vaihteessa syntyneet, jotka varttuvat aikana, jolloin keskinäinen viestintä koostuu WhatsApista ja Snapchatista ja jolloin lähes jokaisella on HD-tason streamaukseen kykenevä päätelaite? 

Väitän myös, että puheet [nuorten digitaitojen rapautumisesta](http://vpleivo.puheenvuoro.uusisuomi.fi/216400-diginaiivit-ja-diginatiiviharha) ovat vääriä ja että keskimääräiset digitaidot ovat itseasiassa nousseet vuosien saatossa. Vielä reilu vuosikymmen sitten internetin käyttö vaati todellista harrastuneisuutta ATK:n parissa. Siksi ne ihmiset, jotka aikanaan pyörivät IRC:ssä olivat sen ajan mittapuulla harjaantuneita tietokoneen käyttäjiä. Keskimäärin kuitenkin tietokoneen ja internetin käyttö oli vähäistä, ja todellisuudessa useimmat ihmiset vieroksuivat tietokoneen käyttöä.

Nykyisin teknologinen kehitys on avannut myös vähemmän teknisesti orientoituneille ihmisille mahdollisuuden käyttää internetiä ja harrastaa digitaalista viestintää. Siksi tietokoneiden/tabletien/puhelinten käyttäjien keskimääräiset ATK-taidot ovat ehkä heikentyneet, mutta se on hinta joka on maksettava siitä että kaikille ihmisille tarjotaan mahdollisuus nauttia digitaalisen maailman tuomista eduista. Näin myös sukupolvien keskimääräinen digitaitotaso nousee, koska yhä useampi osaa edes ATK-taitojen perusteet.

Yhä edelleen me teknisesti orientoituneet ihmiset olemme teknisesti orientoituneita, mutta uusi digiaika avaa myös meille uusia mahdollisuuksia harrastaa ja kehittää yhä siistimpiä juttuja muiden käytettäväksi. Jään odottamaan innolla mitä esimerkiksi [Instagramista haavoittuvuuden löytäneestä 10-vuotiaasta Janista](http://www.iltalehti.fi/digi/2016050221506011_du.shtml) tulee isona.

---
EDIT: En käynyt tässä tekstissä läpi artikkelin journalistista tasoa tai sitä miksi opettajat valittavat siitä, että he joutuvatkin yhtäkkiä opettamaan oppilaille työelämässä (vielä) tarvittavia taitoja ja työkaluja. Jos aihe kuitenkin kiinnostaa niin [valtioneuvoston selvitys perusopetuksen digitalisaatiosta](http://valtioneuvosto.fi/artikkeli/-/asset_publisher/selvitys-perusopetuksen-digitalisaatiosta-valmistunut) valmistui juuri.
