---
layout: post
author: 'Teemu Tiilikainen'
title: IT-alan työpaikat ja työnhaku
date: 2015-09-17 18:17:45.000000000 +03:00
---
Työnhaku IT-alalla voi joskus tuntua vaikealta. Osa alan työntekijöistä ihmettelee kuinka on vielä jumiutunut harjoitteluajan palkkaan, kun yhtä monta vuotta kokemusta omaavalla kollegalla jää palkkapäivänä tuplasti viivan alle. Suurin osa suomalaisista IT-alan yrityksistä on suurelle yleisölle tuntemattomia, joten työpaikkoja etsiessä voi sormi mennä suuhun.

Tämän postauksen tarkoituksena on antaa vinkkejä oman aseman parantamiseen työmarkkinoilla sekä sopivien työpaikkojen löytämiseen.


#### Koodarin markkinat

Tällä hetkellä on mukavaa olla työntekijä IT-alalla. Oheisesta graafista näkyy, kuinka rekrytoineista vastaavat ihmiset ovat vastanneet kysymykseen "kuinka kuvailisit nykypäivän työhakumarkkinoita?"

![Kuinka kuvailisit nykypäivän työmarkkinoita?](http://i.imgur.com/btCRop8.png)

Suomessa on arvioiden mukaan yli tuhat vapaata IT-alan työpaikkaa, mutta suurin osa paikoista menee suorahaun kautta eikä näy ilmoituksissa. Tärkeintä erityisesti nykyisessä talouden tilassa on se, että vapaita paikkoja on enemmän kuin on vapaita tekijöitä ja IT-alan työntekijöistä ollaan valmiita kilpailemaan. Käytä siis tilannetta hyödyksi.

#### Ole näkyvillä

Pidä aina harrastusprojektejasi julkisesti esillä. Oli se sitten koodia Githubissa tai portfoliosivusto tekemistäsi designeista, niin päivitä niitä säännöllisesti ja keksi sellaisia aiheita jotka kiinnostavat sinua. Työhaastatteluissa pyydetään usein esittelemään tuotoksiasi, joten jos aihe on jo itsessään sinulle tärkeä, jää tuotoksien esittelystä intohimoinen kuva ja sinusta välittyy aito kiinnostus omaan tekemiseesi.

Laita myös LinkedIn-profiili kuntoon ja ylläpidä sen pohjalta yleismuotoista CV:tä pdf-muodossa valmiina lähetettäväksi. LinkedIn:issä on pari hyvää nyrkkisääntöä näkyvyyden maksimoimiseen: 

1. Kirjoita yleismuotoinen kuvaus itsestäsi ja listaa taitojasi summary-osiossa. Tämä on se kohta josta headhunterit ovat eniten kiinnostuneita ja mikäli se ei ole kiinnostava, kukaan ei jaksa lukea profiilisiasi läpi.   

2. Listaa lisää buzzwordejä esimerkiksi työpaikkojen ja -tehtävien kohdalle. Buzzwordit ovat todella kliseisiä eivätkä oikeasti tekniset ihmiset välttämättä anna niille painoarvoa, mutta LinkedIn:in/CV:n tehtävä ei olekaan saada lisäpisteitä teknisessä haastattelussa, vaan saada ensimmäinen kontakti kiinnostavaan yritykseen.

Mallia voi katsoa esimerkiksi omasta [LinkedIn-profiilistani](https://fi.linkedin.com/in/teemutiilikainen).

#### Löydä sopiva headhunter

Usko minua, hyviäkin headhuntereita on olemassa. Hyvä headhunter on sellainen, joka on aidosti kiinnostunut löytämään sinulle omia toiveitasi vastaavan työpaikan ja valmis neuvottelemaan sinulle parhaan saatavilla olevan palkan. Headhunterointia harrastavilla firmoilla on myös ylivoimaisesti paremmat mahdollisuudet verkostoitua ja he tietävät useampia mahdollisia työpaikkoja kuin sinä löydät julkisista ilmoituksista. Miksi yrittää käydä vuoropuhelua useiden eri yritysten kanssa kun voit delegoida tämän headhunterillesi.

On totta, ettei läheskään kaikki headhunterit ole priimaa ja osaa ystävistäni suoraan sanoen vituttaa "ainaiset" headhuntereiden yhteydenottoyritykset, mutta toivottavasti se johtuu vain suomalaisesta mentaliteetista. Kuinka voi olla mahdollista, että joitain ihmisiä ärsyttää olla haluttu työmarkkinoilla?

#### Vaihda työpaikkaa säännöllisesti

[Forbesin tutkimuksen mukaan](http://www.forbes.com/sites/cameronkeng/2014/06/22/employees-that-stay-in-companies-longer-than-2-years-get-paid-50-less/) yli kaksi vuotta samassa yrityksessä pysyville työntekijöille maksetaan 50% vähemmän palkkaa kuin säännöllisesti työpaikkaa vaihtaville. Vaikka nykyinen työpaikkasi tuntuu maailman parhaalta, niin kylmä fakta on että työntekijä vaihtaa vapaa-aikaansa työnantajalle rahapalkkaa vastaan. Ei siis ole mitään syytä miksei tätä rahasummaa tulisi maksimoida. Oheinen kuvaaja on laadittu keskimääräisellä palkankorotuksella silloin kun pysyy samassa työpaikassa (3%) ja erittäin konservatiivisella 10% palkankorotuksella silloin kun vaihtaa työpaikkaa. (Lähipiirini kokemukset ovat noin 15-25%.)

![Vuosiansiot nousevat firmaa vaihtamalla](http://i.imgur.com/HSFYh3W.png)

#### Paljonko sinun palkka on tällä hetkellä?

Klassinen palkka-kysymys esitetään lähes aina, kun haastattelukierrokset alkavat. Kandidaation **ei tule ikinä vastata tähän suoraan**, vaan kysymyksen voi kiertää vastaamalla esimerkiksi *"Toivomani palkkataso hakemastani pestistä on XXXX euroa kuukaudessa."* Tässäkin tapauksessa XXXX on reilusti sijoitettu ajattelemasi palkkahaitarin yläpäähän jättämään sinulle neuvotteluvaraa. Kertomalla nykyisen palkkatasosi riskeeraat neuvotteluasetelmasi, kun sinua tavoitteleva yritys huomaakin palkkahaitarin alatason tippuneen huomattavasti heidän suunnittelemaansa alemmas.

Kuten sanottua, hyvä headhunter auttaa myös palkka-asioissa, sillä myös heidän intresseissään on saada sinulle mahdollisimman hyvä kompensaatio. Parhaimmillaan headhunterisi luo eri yritysten välille tarjouskilpailun ja pääset niiden tarjouksista valitsemaan mielestäsi paremman.

#### Tiedä arvosi

Vaikka olet työllistetty ja nykyinen työpaikkasi on juuri se *Maailman Paras Työpaikka* sekä menestyy GPTW-kilpailuissa, niin suosittelen käymään säännöllisesti työhaastatteluissa. Haastattelukierros vie aikaa parin iltapäivän verran (haastattelu + tekninen haastattelu), mutta pääset paitsi kehittämään itseäsi niin pysyt myös tietoisena omasta arvostasi työmarkkinoilla. Samalla verkostoidut ja mikäli hoidat prosessin kaikkia osapuolia kunnioittavasti, jää nimesi yrityksen edustajien mieleen positiivisella tavalla. Näitä tarjouksia voit myös käyttää vipuvartena paremman sopimuksen neuvottelemiseen, mikäli haluatkin pysyä nykyisessä työpaikassasi.

****************
Summa summarum: Pidä mieli avoimena, suhteet hyvinä ja esittele osaamistasi. Kun esiinnyt eduksesi, niin IT-alalla tullaan kilpailemaan sinun osaamisestasi.

Jos luet tätä ja et ole IT-alalla, niin noh.. suosittelen aloittamaan esimerkiksi ilmaisista MOOC-kursseista. Suurimmassa osassa IT-alan yrityksissä painavampi kriteeri on olla "hyvä tyyppi" kuin "hyvä koodari/sysadmin/what not". Nämä ovat taitoja jotka oppii tekemällä, aivan kuin muutkin käsityöammatit.
